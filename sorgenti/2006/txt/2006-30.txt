
01.Agricoltura, foreste, zootecnia, bonifica e irrigazione
27.Procedimento amministrativo, semplificazione amministrativa, semplificazione del sistema normativo

Bollettino
BOLLETTINO UFFICIALE DELLA REGIONE MOLISE - N. 20 del 15 luglio 2006

Oggetto
Riforma fondiaria: disposizione sugli immobili; riferimenti.

Abrogazioni


Modifiche


LEGGE REGIONALE 7 luglio 2006, n. 13.

Disposizioni in materia di immobili di riforma fondiaria di cui agli articoli 9, 10 ed 11 della legge 30 aprile 1976, n. 386.

Art. 1

(Ambito di applicazione)

1. I compiti ad esaurimento relativi alla conservazione e gestione dei terreni e delle opere di riforma fondiaria, di cui alla legge 30 aprile 1976, n. 386, sono disciplinati dalle norme contenute nella presente legge.

Art. 2

(Definizione rapporti per la cessione di unità produttive e loro pertinenze)

1.  La definitiva cessione in favore di manuali coltivatori, singoli o associati, dei terreni e delle relative pertinenze destinati alla costituzione di imprese agricole diretto-coltivatrici è effettuata sulla base del prezzo determinato secondo le modalità di cui al successivo art. 3, a condizione che il richiedente risulti in possesso dei seguenti requisiti:

a)  risulti possessore dell'unità produttiva oggetto della cessione già dalla data del 23 giugno 1976, corrispondente alla data di entrata in vigore della legge n. 386/1976;

b)  sia stata riconosciuta dai competenti uffici la qualifica di lavoratore manuale della terra ai sensi dell'articolo 16 della legge 12 maggio 1950, n. 230, o siano in possesso dei  requisiti stabiliti dall'art. 1 del decreto legislativo 29 marzo 2004, n. 9, che definisce l'imprenditore agricolo professionale.

2.  I terreni e le relative pertinenze non posseduti alla data del 23 giugno 1976 sono alienati in favore degli attuali possessori, in base a titolo di legge o a situazione di fatto consolidata da almeno un quinquennio, al prezzo e alle condizioni di cui al successivo articolo 4, purché al richiedente sia stata riconosciuta la qualifica di manuale lavoratore della terra di cui al comma 1 lettera b) del presente articolo.

3.  All'accertamento del possesso dei requisiti previsti dai commi 1 e 2 provvedono le competenti strutture dell'AR.S.I.A.M. preposte alla gestione delle attività di Riforma Fondiaria anche sulla base della documentazione esistente agli atti del soppresso E.R.S.A.M., dell'Ispettorato provinciale per l'agricoltura o degli enti mutualistici e assicurativi o di altri uffici pubblici, ovvero mediante dichiarazione resa da almeno due testimoni ai sensi dell'art. 47 del D.P.R. n. 445 del 28 dicembre 2000 e successive modificazioni, verificata da parte degli Uffici dell'Agenzia.

4.  In caso l'originario possessore sia deceduto o comunque ceduto il possesso, la cessione può aver luogo, al prezzo e alle condizioni di cui all'articolo 3 o all'articolo 4, in favore dei soggetti indicati nei commi 1 e 2 dell'articolo 7 della legge 29 maggio 1967, n. 379 (discendente diretto dell'originario possessore, coniuge o altro avente diritto), sempre che al soggetto richiedente sia stata riconosciuta la qualifica di manuale lavoratore della terra di cui al punto 1 lettera b) del presente articolo.

Art. 3

(Determinazione dei prezzi e modalità di versamento delle somme dovute per l'acquisizione dei beni posseduti prima del 23 giugno 1976)

1.  Il prezzo di vendita in favore dei soggetti individuati ai sensi dell'articolo 2, comma 1, è determinato dalla sommatoria dei seguenti importi:

a)  l'indennità di espropriazione corrisposta al proprietario originario ridotta di un terzo;

b)  la somma corrispondente ai due terzi dei costi delle opere realizzate dall'Ente di Sviluppo, al netto dei contributi statali;

c)  i pagamenti di indennità miglioratorie per lodo arbitrali e effettuati dall'Ente di Sviluppo, maggiorati degli interessi legali.

2.  Oltre al prezzo determinato ai sensi del comma 1, lettere a), b) e c), devono essere versati in favore dell'AR.S.I.A.M. gli interessi sulle somme di cui alle lettere a) e b), in base al piano di ammortamento trentennale con decorrenza dalla data del rapporto di fatto, predisposto dall'Ufficio dell'Agenzia preposto, le somme relative ai debiti gravanti sul fondo per oneri fondiari o per debiti poderali non rimborsati all'Ente di Sviluppo, nonché le spese sostenute per oneri relativi ad eventuali misurazioni, visure catastali o frazionamenti resisi necessari per la definizione dell'atto.

3.  Il prezzo e le condizioni di vendita di cui al presente articolo sono validi se il richiedente esprime il proprio assenso alla stipula del contratto entro sei mesi dalla data di comunicazione del prezzo da parte dei competenti uffici dell'Agenzia. Decorso tale termine valgono il prezzo e le condizioni di vendita stabiliti dall'articolo 4.

4.  Ove l'unità o la quota poderale da cedere siano state interessate da opere complementari e funzionali alla coltivazione del fondo, realizzate in violazione delle norme in materia urbanistica, la cessione è subordinata alla sanatoria di legge ed il prezzo viene determinato al netto dell'incremento di valore derivante dalle opere abusive realizzate dal possessore.

Art. 4

(Determinazione dei prezzi e modalità di versamento per i beni posseduti dopo il 23 giugno 1976)

1.  Il prezzo di vendita in favore dei soggetti individuati ai sensi dell'articolo 2, comma 2, è determinato valutando la qualità del terreno riferita all'epoca dell'esproprio sulla base dei valori agricoli medi della Commissione Tecnica Provinciale Espropri competente per territorio, con riferimento all'anno di inizio del possesso dell'unità produttiva, maggiorando il relativo importo degli interessi legali relativi agli ultimi cinque anni e del costo rivalutato delle eventuali opere realizzate dall'Ente di sviluppo dopo tale data.

2.  Oltre al prezzo determinato ai sensi del comma 1, devono essere versate in favore dell'AR.S.I.A.M. le somme relative ai debiti gravanti sul fondo per oneri fondiari, per debiti poderali non rimborsati all'Ente di Sviluppo e per pagamenti di indennità miglioratorie per lodo arbitrale effettuati dallo stesso Ente, maggiorati degli interessi legali, nonché le spese sostenute per oneri relativi ad eventuali misurazioni, visure catastali o frazionamenti, resisi necessari per la definizione dell'atto.

3.  Per il pagamento del prezzo dovuto, su richiesta dell'acquirente può essere concessa una dilazione al tasso legale e per una durata massima di dieci anni, con iscrizione di ipoteca nei modi di legge.

4.  Il prezzo e le condizioni di vendita di cui al presente articolo sono validi se il richiedente esprime il proprio assenso alla stipula del contratto entro sei mesi dalla data di comunicazione del prezzo da parte dei competenti uffici dell'AR.S.I.A.M.. Decorso tale termine, il fondo ritorna nella piena disponibilità dell'Agenzia.

5.  Ove l'unità poderale o la quota da cedere siano state interessate da opere complementari e funzionali alla coltivazione del fondo, realizzate in violazione delle norme in materia urbanistica, la cessione è subordinata alla sanatoria di legge ed il prezzo viene determinato al netto dell'incremento di valore derivante dalle opere abusive realizzate dal possessore.

Art. 5

(Integrazioni e pertinenze di unità produttive)

1.  Eventuali quote integrative di terreno, nonché le pertinenze (case coloniche, pozzi, ecc.) delle unità cedute, possedute alla data del 23 giugno 1976, sono alienate con le modalità e al prezzo previsti dall'articolo 3. Le quote integrative e le pertinenze delle unità produttive possedute dopo la medesima data sono alienate con le modalità e al prezzo previsti dall'articolo 4.

Art. 6

(Affrancazioni)

1.  Il disposto del comma 1 dell'articolo 10 della legge n. 386/1976 si applica a favore degli eredi, oggi possessori anche quando l'assegnatario originario sia deceduto prima della data di entrata in vigore della medesima legge e, comunque, dopo aver pagato la quindicesima annualità del prezzo di assegnazione.

2.  È riconosciuta, altresì, agli eredi legittimi dell'assegnatario la facoltà di affrancare pro-indiviso l'unità produttiva pagando, in unica soluzione, le eventuali annualità di ammortamento non corrisposte dal loro dante causa, nonché tutti gli altri debiti eventualmente gravanti sull'unità produttiva.

Art. 7

(Limitazioni, vincoli e divieti)

1.  Le limitazioni, i vincoli e i divieti posti dalla vigente normativa statale e regionale in ordine ai beni di riforma fondiaria cessano, ove specifiche disposizioni di legge non prevedano termini più brevi, al compimento del trentesimo anno dalla data di assegnazione o dalla data di inizio del possesso del bene da parte del primo assegnatario o primo possessore.

2.  Il divieto di alienazione previsto dalle vigenti norme nel caso non siano trascorsi almeno cinque anni dalla vendita si applica anche nel caso in cui l'acquirente non abbia beneficiato di agevolazioni fiscali.

Art. 8

(Variazioni strumenti urbanistici)

1.  Nei casi in cui lo strumento urbanistico del Comune muti l'originaria destinazione agricola dell'agro in cui ricade il fondo si applicano le seguenti disposizioni:

a)  quando non sia stato stipulato il contratto di assegnazione e vendita, la superficie interessata al mutamento di destinazione deve essere alienata, preferibilmente al possessore, alle condizioni previste dal comma 2 dell'articolo 11 della legge n. 386/ 1976;

b)  per i terreni per i quali risulti già stipulato il contratto di assegnazione e vendita, il mutamento di destinazione non pregiudica il diritto al riscatto o all'affrancazione da definire alle condizioni previste nello stesso contratto.

Art. 9

(Ripresa di possesso di Unità produttive)

1.  Alla ripresa di possesso dei terreni a seguito di rinunzia, rifiuto del prezzo di vendita, revoca, annullamento del contratto di vendita, sentenza favorevole, mancanza di requisiti, si procede con delibera del Consiglio di Amministrazione dell'AR.S.I.A.M., sempreché il terreno non sia stato posseduto e lavorato da oltre 10 anni da altro lavoratore esclusivo della terra, in tal caso si applicano le definizioni di cui all'art. 2.

Art. 10

(Revoca assegnazione terreni e annullamento contratti di vendita)

1.  In caso di violazione del vincolo di destinazione, la revoca dell'assegnazione o l'annullamento del contratto di vendita sono disposti, con provvedimento motivato, limitatamente alla superficie interessata all'abusivismo edilizio. Sono considerate destinazioni agricole, oltre alle ordinarie pratiche agricole e agroalimentari, anche quelle di agriturismo e pescicoltura.

Art. 11

(Terreni occupati da costruzioni abusive)

1.  I terreni che ritornano nella disponibilità dell'AR.S.I.A.M. a seguito di revoca o rinuncia o azioni giudiziarie, e la cui destinazione agricola di cui all'art. 10 risulti irrimediabilmente compromessa dalla realizzazione di opere abusive, sono considerati non più utilizzabili ai fini agricoli e, pertanto, alienabili ai sensi dell'art. 11 della legge n. 386/1976, indipendentemente dall'esito della pratica di sanatoria attivata presso il Comune competente.

Art. 12

(Criteri di assegnazione)

1.  Le unità produttive in disponibilità e non utilizzate direttamente dall'AR.S.I.A.M., vengono alienate al prezzo determinato dalla competente Agenzia del Territorio prioritariamente in favore dei confinanti in possesso dei requisiti di legge, sulla base di criteri stabiliti dalla stessa Agenzia ed alle condizioni di acquisto riferito ai requisiti soggettivi dell'acquirente.

2.  Nel caso in cui l'area è richiesta in concessione o in vendita da soggetti singoli o società senza fine di lucro per uso di interesse collettivo, la vendita viene effettuata con la procedura di cui al comma 1 ed il prezzo ridotto del 50% di quello definito dall'Agenzia del Territorio.

3. In caso di mancato esercizio della prelazione i terreni saranno messi in vendita all'asta.

Art. 13

(Cessioni a cooperative agricole)

1.  Le cessioni a cooperative agricole e loro consorzi, di terreni destinati e utilizzati a sede di impianti collettivi, degli impianti stessi e loro pertinenze sono effettuate, con vincolo di destinazione decennale, al prezzo stabilito dalla competente Agenzia del Territorio, ridotto di un terzo, sempreché l'area sia stata effettivamente utilizzata nell'ultimo triennio da attività agricole e annesse.

Art. 14

(Immobili suscettibili di utilizzazioni complementari all'agricoltura, forestali o extra-agricole)

1.  Le opere, i terreni ed i fabbricati di riforma fondiaria destinati o destinabili ad uso di pubblico generale interesse, ovvero "a fini di assistenza di educazione e di culto e ad uso di interesse collettivo e di servizi di trasporto e turismo non utilizzabili direttamente dall'AR.- S.I.A.M., possono essere trasferiti gratuitamente, previa approvazione della Giunta Regionale, in proprietà agli Enti pubblici, agli Enti assistenziali riconosciuti, a Enti ecclesiastici che ne facciano richiesta. A tal fine l'Agenzia predisporrà un elenco degli immobili che si intendono trasferire".

2.  Gli immobili non ricompresi nell'elenco di cui al comma 1, ovvero quelli ricompresi nell'elenco di cui non sia richiesto il trasferimento gratuito entro un anno dall'entrata in vigore della presente legge, sono alienati mediante ricorso a procedura concorsuale di gara pubblica al prezzo base fissato dalla competente Agenzia del Territorio.

3.  Per l'alienazione di opere, terreni e fabbricati, non ricompresi nell'elenco di cui al comma 1, non si fa luogo alla procedura concorsuale ove il bene sia richiesto in cessione, al prezzo stabilito dalla competente Agenzia del Territorio ridotto al 50%, da Enti pubblici, da Enti assistenziali riconosciuti o da Enti ecclesiastici e da associazioni senza fine di lucro.

4.  In deroga a quanto previsto dal comma 2, è autorizzata l'alienazione a favore degli attuali possessori al prezzo di vendita determinato dalla sommatoria dei seguenti importi:

a)  il valore di stima determinato dall'Agenzia del territorio, al netto delle migliorie effettivamente apportate, purché documentata con perizia giurata la relativa spesa;

b)  la somma dei canoni concessori o d'uso, come determinati dall'Agenzia del Territorio, e delle spese sostenute a qualunque titolo dall'ERSAM e dall'AR.S.I.A.M., nonché quelle per oneri relativi a eventuali misurazioni, visure catastali o frazionamenti, resisi necessari per la definizione dell'atto di vendita.

5.  Si intendono attuali possessori, oltre i soggetti titolari di precedente atto di concessione, o loro eredi, quanti altri hanno conseguito, senza violenza o clandestinità, la disponibilità materiale del bene almeno cinque anni prima dell'entrata in vigore della presente legge.

6.  A richiesta dell'acquirente, il pagamento del prezzo può essere dilazionato sino a due terzi del suo importo, in dieci annualità costanti maggiorate del saggio d'interesse legale corrente all'atto della stipula, con iscrizione di ipoteca nei modi di legge. Al prezzo base fissato dall'Agenzia del territorio, ai possessori da almeno 10 anni, è applicato l'abbattimento di un terzo del prezzo d'acquisto.

7.  Ove il bene da cedere sia stato interessato da violazioni delle norme in materia urbanistica, la cessione prescinde dalla intervenuta o meno sanatoria e il relativo prezzo di cui al comma precedente è determinato in relazione al valore attuale del bene, al netto dell'incremento derivante dalle opere abusive realizzate.

8.  Ai concessionari o locatari di fabbricati destinati ad uso di prima casa anche dei propri eredi, che siano in regola con il pagamento dei relativi canoni, come determinati dal cessato Ente di Sviluppo e successivamente aggiornati dall'Agenzia del Territorio, si applica l'abbattimento del 40 per cento del prezzo d'acquisto, come determinato dall'Agenzia del Territorio, ai sensi del comma 10 dell'articolo unico della legge 24 dicembre 1993, n. 560.

Art. 15

(Vincoli di destinazione d'uso)

1.  Gli immobili trasferiti a titolo gratuito, ai sensi del comma 1 dell'art. 14, sono soggetti al vincolo della destinazione d'uso. Tale vincolo sarà specificatamente indicato negli atti di cessione gratuita degli immobili e ne dovrà essere fatta menzione nella relativa nota di trascrizione.

2.  Nel caso in cui gli immobili, o parte di essi, per causa non di forza maggiore, vengano distolti dagli usi per i quali sono stati trasferiti gratuitamente, ovvero ceduti ad altri soggetti che non perseguono l'uso o le finalità di cui al precitato comma 1 dell'art. 14, i relativi atti di cessione saranno ritenuti risolti e i beni ritorneranno ipso-iure nella piena proprietà dell'AR.S.I.A.M..

Art. 16

(Spese per la formalizzazione degli atti e destinazione somme introitate)

1.  Le spese per la formalizzazione degli atti di trasferimento del diritto di proprietà degli immobili, di cui alla presente legge, sono a carico dei cessionari.

2.  Le somme introitate dall'AR.S.I.A.M., ai sensi della presente legge, sono reimpiegate dall'Agenzia per lo svolgimento delle proprie attività istituzionali, ad eccezione di quelle relative alle rate di ammortamento del prezzo dei poderi e delle quote in scadenza dopo l'entrata in vigore della legge n. 386/1976 e rientranti nelle fattispecie di cui al precedente art. 3, da versare al Ministero dell'Economia e delle Finanze.

 La presente legge sarà pubblicata nel Bollettino Ufficiale della Regione. È fatto obbligo a chiunque spetti di osservarla e farla osservare come legge della Regione Molise.
