
28.Programmazione degli interventi finanziari
33.Ricerca scientifica e tecnologica e sostegno all'innovazione per i settori produttivi

Bollettino
BOLLETTINO UFFICIALE DELLA REGIONE MOLISE - N. 14 del 16 maggio 2006

Oggetto
Politiche di sviluppo del territorio della Regione Molise - Istituzione del sistema integrato della conoscenza

Abrogazioni


Modifiche


LEGGE REGIONALE 11 maggio 2006, n. 6.

Istituzione del sistema integrato della conoscenza per le politiche di sviluppo del territorio della Regione Molise.

ARTICOLO 1

Istituzione del sistema integrato della conoscenza per le politiche di sviluppo del territorio regionale

1. È istituito il sistema integrato della conoscenza per le politiche di sviluppo del territorio della Regione Molise.

2. Il sistema integrato della conoscenza ha lo scopo di fornire alle amministrazioni della Regione e degli Enti locali del territorio regionale gli strumenti conoscitivi integrati di ausilio ai processi di regolazione, di programmazione e di controllo per le politiche di sviluppo economico, sociale e culturale attuate nell'ambito della sfera di autonomia di ciascuna amministrazione.

ARTICOLO 2

Indirizzo e controllo del sistema integrato della conoscenza per le politiche di sviluppo del territorio regionale

1. Il sistema integrato della conoscenza per le politiche di sviluppo del territorio della Regione Molise è creato ed utilizzato nell'ambito di un'azione sinergica delle amministrazioni della Regione e degli Enti locali del territorio regionale. Le funzioni di indirizzo e di controllo del sistema devono, di conseguenza, essere svolte nell'interesse di tutte le amministrazioni interessate.

ARTICOLO 3

Creazione tecnica del sistema integrato della conoscenza per le politiche di sviluppo del territorio regionale

1. La creazione tecnica del sistema integrato della conoscenza per le politiche di sviluppo del territorio della Regione Molise è finanziata con le risorse previste dall'Azione A4.1.2 del Piano strategico di attuazione del Sistema Telematico Molise (misura 6.3 – Società dell'informazione - del Piano operativo regionale 2000/2006), della cui attuazione e gestione, in forza della convenzione del 3 aprile 2002 (Reg. n. 1215), è responsabile la società Molise Dati.

ARTICOLO 4

Alimentazione informativa del sistema integrato della conoscenza per le politiche di sviluppo del territorio regionale

1. Le informazioni alla base del sistema integrato della conoscenza sono prodotte dall'azione di governo e di gestione delle attività caratteristiche della Regione e di ciascuno degli Enti locali del territorio regionale, sono memorizzate nei singoli sistemi informativi e sono trasmesse con continuità al sistema integrato della conoscenza per le politiche di sviluppo del territorio della Regione Molise, gestito dalla Molise Dati - S.p.A..

2. Al fine di disporre con certezza delle informazioni di cui al comma 1, la Regione Molise contribuisce agli oneri di mantenimento dei sistemi informativi degli Enti locali.

3. L'entità della contribuzione regionale al mantenimento dei sistemi informativi degli Enti locali è commisurata alla tipologia ed alla completezza delle informazioni trasmesse ed alla dimensione dell'Ente.

ARTICOLO 5

Disposizioni finanziarie

1. Agli oneri derivanti dall'applicazione della presente legge, quantificati per l'esercizio finanziario 2006 in Euro 100.000,00 (centomila) ad esclusione di quanto previsto dall'articolo 3, si provvede mediante incremento dello stanziamento iscritto nella U.P.B. n. 110 e corrispondente riduzione di pari importo dello stanziamento iscritto nella U.P.B. n. 270.

2. Per gli esercizi successivi si provvederà mediante le relative leggi approvative del bilancio.

3. La Giunta regionale è delegata ad approvare l'entità della contribuzione regionale ed i criteri di ripartizione finalizzati al mantenimento dei sistemi informativi degli Enti locali.

La presente legge sarà pubblicata nel Bollettino Ufficiale della Regione. È fatto obbligo a chiunque spetti di osservarla e farla osservare come legge della Regione Molise.
