
05.Commercio, fiere e mercati, camere di commercio

Bollettino
BOLLETTINO UFFICIALE DELLA REGIONE MOLISE - N. 23 del 16 agosto 2006

Oggetto
Imprese esercenti il commercio al minuto di prodotti ittici - Contributi per la copertura dei maggiori costi di approvvigionamento dei prodotti - Concessione - Procedure;

Abrogazioni


Modifiche


LEGGE REGIONALE 10 agosto 2006, n. 19.

Aiuti a favore dei commercianti al minuto di prodotti ittici.

Art. 1

1. Al fine di prevenire lievitazioni anomale dei prezzi al consumo di prodotti ittici nel periodo di maggiore affluenza turistica, la Giunta regionale è autorizzata a concedere contribuiti alle imprese esercenti il commercio al minuto del pesce fresco, a copertura dei maggiori costi che gravano sulle medesime per l'approvvigionamento del prodotto in conseguenza del fermo biologico dell'attività di pesca disposto annualmente con provvedimento dello Stato.

2. L'aiuto di cui al comma 1 è erogato annualmente in unica soluzione a rimborso, anche parziale, dei costi, debitamente documentati, sostenuti per l'approvvigionamento, la conservazione e il trasporto di pescato fresco acquistato in località extraregionali dagli imprenditori del commercio al dettaglio di prodotti ittici del mare residenti, o aventi sede legale, ed esercenti l'attività da almeno due anni nel territorio regionale.

3. Il contributo è erogato per maggiori oneri effettivamente sostenuti entro il periodo di durata del fermo biologico e per spese ammissibili non superiori complessivamente a 3.000,00 Euro.

Art. 2

1. La Giunta regionale, entro il mese di febbraio di ciascun anno, stabilisce con apposito atto:

a) la misura dei contributi applicabile per l'anno in corso;

b) le spese ammissibili in dettaglio;

c) i termini e le modalità per la presentazione delle domande;

d) eventuali priorità, anche in relazione alle disponibilità di bilancio;

e) le modalità di documentazione delle spese sostenute;

f) le modalità per la concessione, la revoca e la decadenza dei benefici.

Art. 3

1. La Giunta regionale verifica ogni anno, mediante monitoraggio dei mercati più significativi della regione, che nel periodo di durata del fermo biologico l'andamento dei prezzi di vendita al minuto del pescato fresco corrisponda alle finalità di cui al comma 1 dell'articolo 1. In caso contrario, la Giunta sospende gli aiuti per l'anno successivo.

Art. 4

1. Il regime di aiuto previsto annualmente dal provvedimento della Giunta regionale di cui all'articolo 2 è soggetto alla procedura di notifica preventiva in osservanza dell'articolo 88, paragrafo 3, del Trattato istitutivo della Comunità europea e i relativi contributi possono essere concessi a condizione che la Commissione europea abbia comunicato parere favorevole di compatibilità.

Art. 5

1. In fase di prima applicazione della presente legge, il regime di aiuto per l'anno in corso è definito dalla Giunta regionale con provvedimento il cui schema è inviato alla Commissione europea per la verifica di compatibilità entro venti giorni dall'entrata in vigore della legge stessa.

Art. 6

1. Per fronteggiare gli oneri derivanti dall'attuazione della presente legge relativi all'esercizio finanziario 2006, che si quantificano in 150.000,00 euro, la Giunta regionale è autorizzata ad istituire un apposito capitolo nell'ambito della U.P.B. n. 253.

2. Per gli esercizi finanziari 2007 e successivi si provvede con le rispettive leggi approvative del bilancio.

Art. 7

1. La presente legge entra in vigore il giorno successivo a quello della sua pubblicazione.

 La presente legge sarà pubblicata nel Bollettino Ufficiale della Regione. È fatto obbligo a chiunque spetti di osservarla e farla osservare come legge della Regione Molise.
