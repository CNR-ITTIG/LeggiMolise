
01.Agricoltura, foreste, zootecnia, bonifica e irrigazione

Bollettino
Bollettino Ufficiale n. 19 del 30/04/75

Oggetto
Agricoltura - Irrigazione - Interventi - Destinatari - Procedure

Abrogazioni
Abrogata intera legge dalla legge n. 24/1978 art. 20

Modifiche


Legge Regionale 28 Aprile 1975, n. 33

Interventi per lo sviluppo della irrigazione aziendale

Art. 1

Allo scopo di promuovere l'aumento delle produzioni e la riduzione dei costi di produzione sono concesse alle aziende agricole singole o associate agevolazioni contributive, così come stabilito dagli articoli seguenti, con l'osservanza ed in conformità delle disposizioni di cui alla legge 27 ottobre 1966, n. 910, per l'attuazione delle iniziative dirette allo sviluppo della irrigazione aziendale mediante opera di ricerca, di raccolta e di distribuzione delle acque (impianti di distribuzione irrigua, impianti per aspersione), comprese le relative attrezzature per l'eduzione e l'adduzione dell'acqua.

Art. 2

Sulla spesa riconosciuta ammissibile per l'esecuzione di iniziative di cui al precedente articolo è concesso un contributo del settanta per cento, elevabile all'ottanta per cento per le iniziative interessanti una pluralità di aziende promosse da cooperative, consorzi, enti pubblici e società comunque costituite.

Art. 3

Le domande intese ad ottenere i benefici di cui all'articolo 2 della presente legge, corredate dal progetto dell'opera da realizzare, di una relazione tecnico-illustrativa e degli altri documenti di rito, vanno presentate all'Assessorato all'Agricoltura, che, dopo averle fatte istruire dagli organi   tecnici della Regione, le sottoporrà all'approvazione della Giunta Regionale, sentita la competente Commissione Consiliare.

Alla concessione e liquidazione dei contributi previsti dalla presente legge provvederà con propri decreti il Presidente della Giunta Regionale, su conforme deliberazione di quest'ultima.

Art. 4

Per gli interventi di cui alla presente legge è autorizzata la spesa di L.200 milioni, di cui al capitolo 1450 dello stato di previsione per l'esercizio finanziario 1975.

Per gli anni successivi i fondi necessari, nei limiti delle disponibilità di bilancio, faranno carico ai corrispondenti capitoli del bilancio della Regione Molise.

Art. 5

La presente legge è dichiarata urgente ai sensi dell'articolo 127 della Costituzione e dell'articolo 38 dello Statuto ed entra in vigore il giorno successivo a quello della sua pubblicazione nel Bollettino Ufficiale della Regione.

È fatto obbligo a chiunque spetti di osservarla e farla osservare come legge della Regione Molise.
