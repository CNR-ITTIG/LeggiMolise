
04.Assistenza sociale, volontariato

Bollettino
Bollettino Ufficiale n. 02 del 21/01/75

Oggetto
Assistenza - Unione Italiana Ciechi - Contributo - Devoluzione - Procedure

Abrogazioni
Abrogata intera legge dalla legge n. 24/1990 art. 7

Modifiche
Modificato art. 3 dalla legge n. 2/1976 art. 1
Modificato art. 4 dalla legge n. 2/1976 art. 1

Legge Regionale 13 Gennaio 1975, n. 2

Contributo annuo al Consiglio Regionale dell'Unione Italiana Ciechi di Campobasso.

Art. 1

La Regione istituisce un fondo regionale annuo di L. 20 milioni da erogare come contributo al Consiglio Regionale dell'Unione Italiana Ciechi.

Art. 2

Il fondo di cui all'articolo che precede sarà corrisposto con decreto del Presidente della Regione, su conforme deliberazione della Giunta Regionale, al Consiglio Regionale dell'Unione Italiana   Ciechi che lo ripartirà tra le due sezioni provinciali in proporzione al numero degli aventi diritto, per contribuire al conseguimento degli scopi previsti dallo Statuto Sociale dell'U.I.C. ed in particolare:

a)  perché venga attuato, da parte dell'U.I.C., un censimento periodico inteso ad accertare il numero effettivo dei privi della vista nonché la loro condizione socio-economica;

b)  per la promozione dei servizi atti a favorire l'istruzione e  l'aggiornamento dei ciechi per una loro effettiva partecipazione alle attività lavorative ed alla vita sociale della Regione;

c)  per l'acquisto dei libri in braille, materiale didattico speciale, apparecchi auditivi ed altri strumenti di lavoro;

d)  per ogni altra utile attività promozionale sul piano sociale e culturale, nonché per l'adeguamento delle attuali strutture organizzative al soddisfacimento delle fondamentali esigenze dei privi di vista.

Art. 3

Il Consiglio Regionale dell'U.I.C. deve presentare, entro il 31 agosto, alla Giunta Regionale del Molise, il programma delle attività - distinto per ciascuna sezione provinciale - che intende   svolgere nell'anno successivo e, entro il 31 maggio di ogni anno, il resoconto dell'attività svolta nell'anno precedente debitamente approvato dalle assemblee dei soci.

La Giunta Regionale, laddove riscontri difformità rispetto agli scopi ed alle finalità della presente legge, invita gli organi responsabili dell'Unione Ciechi a rettificare il programma annuale di attività.

Relativamente all'esercizio 1974, il programma di cui innanzi può essere presentato senza il rispetto dei termini di cui al primo comma del presente articolo.

Art. 4

Per l'anno 1974 all'onere derivante dalla presente legge si provvederà mediante il prelievo della somma di L. 20 milioni dallo stanziamento iscritto al capitolo di spesa n. 3648 del bilancio regionale del 1974.

Per gli anni successivi sarà istituito nel bilancio regionale, parte corrente, il seguente capitolo di spesa:

-<<Contributo al Consiglio Regionale dell'Unione Italiana Ciechi  del Molise>> con lo stanziamento di L. 20 milioni.

Art. 5

La presente legge è dichiarata urgente ai sensi dell'articolo 127 della Costituzione e dell'articolo 38 dello Statuto Regionale ed entra in vigore il giorno successivo a quello della sua pubblicazione sul Bollettino Ufficiale della Regione Molise.

È fatto obbligo a chiunque spetti di osservarla e farla osservare come legge della Regione Molise.
