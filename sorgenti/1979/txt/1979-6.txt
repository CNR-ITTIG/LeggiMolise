
37.Tutela della salute umana, animale e dell'ambiente, servizio sanitario, alimentazione

Bollettino
Bollettino Ufficiale n. 23 del 15/12/79

Oggetto
Assistenza sanitaria sociale e scolastica - Servizi - Gestione - Strutture - Costituzione - Funzionamento - Disciplina

Abrogazioni
Abrogato art. 14, 15, 16, 17, 18, 20, 21, 23 e 24 dalla legge n. 2/1997 art. 18
Abrogato art. 1, 2, 3, 4, 5, 6, 7, 8, 9, 10, 25, 26, 27, 28, 29, 30, 31, 32, 33, 34, 35, 36, 37 e 38 dalla legge n. 11/1997 art. 27
Abrogata intera legge dalla legge n. 13/2010 art. allegato uno

Modifiche


Legge Regionale 7 Dicembre 1979, n. 35

Costituzione e funzionamento delle strutture associative intercomunali per la gestione dei servizi relativi all'assistenza sanitaria, sociale e scolastica

Titolo I: NORME GENERALI

Capo I

Art. 1: Obiettivi e forme di gestione

La presente legge disciplina la costituzione ed il funzionamento delle strutture associative intercomunali per la gestione dei servizi di assistenza sanitaria, sociale e scolastica, negli ambiti   territoriali determinati con legge regionale 6 aprile 1979, n. 12.

L'Unità Locale dei Servizi Sanitari, Sociali e Scolastici è struttura operativa dei Comuni associati e delle Comunità Montane di cui al successivo articolo 2; tale struttura, d'ora in avanti e   nelle leggi ad essa attinenti, sarà denominata per brevità Unità Locale e indicata con la sigla UL.

Art. 2: Costituzione dell'Associazione

Ai fini e per gli effetti di cui al precedente articolo 1, con decreto del Presidente della Giunta Regionale, da emanarsi entro 10 giorni dalla entrata in vigore della presente legge, è costituita l'Associazione dei Comuni compresi negli ambiti territoriali previsti dalla legge regionale 6 aprile 1979, n. 12, che esprime gli organi dell'U L.

Nei casi in cui sussista coincidenza tra l'ambito della Associazione dei Comuni di cui al precedente comma e quello della Comunità Montana, quest'ultima esercita, mediante i propri organi, le relative funzioni.

Entro trenta giorni dalla entrata in vigore della presente legge, le Comunità Montane cui sono attribuite funzioni di U.L. procederanno all'integrazione delle loro Giunte-limitatamente alle   attività di gestione di cui alla presente normativa-mediante l'elezione di altri due membri rappresentanti le minoranze. A tal fine si procederà a votazione, in sede di assemblea, sulla base di liste di candidati la cui proposizione è riservata alle minoranze consiliari.

Qualora il territorio della U.L. comprenda anche Comuni non facenti parte della Comunità Montana, l'Assemblea sarà integrata dai rappresentanti di tali Comuni nel numero prescritto   dalla legge regionale sulle Comunità Montane e sempre che la popolazione degli stessi non superi il 50% (cinquanta per cento) di quella della Comunità Montana.

Il decreto del Presidente della Giunta Regionale di cui al primo comma del presente articolo indicherà anche, nel rispetto della normativa precedentemente indicata, le modalità per la   costituzione dell'Assemblea dell'U.L..

Titolo II: GLI ORGANI DELL'UNITÀ LOCALE

Capo I

Art. 3: Organi dell'Unità Locale

Sono organi dell'Unità Locale:

1) 1'assemblea;

2) il comitato di gestione;

3) il presidente.

Art. 4: Composizione ed attribuzioni dell'Assemblea

L'Assemblea è composta da cittadini eletti da ciascun Consiglio Comunale, anche al di fuori del proprio seno, purché in possesso dei requisiti richiesti per l'eleggibilità a Consigliere Comunale,   in ragione di:

1) tre rappresentanti (di cui uno delle minoranze) per ogni Comune fino a cinquemila abitanti;

2) sei rappresentanti (di cui due delle minoranze) per ogni Comune compreso tra cinquemilauno a quindicimila abitanti;

3) nove rappresentanti (di cui tre delle minoranze) per ogni Comune compreso tra quindicimilauno e trentamila abitanti;

4) dodici rappresentanti (di cui quattro delle minoranze) per ogni Comune superiore a trentamila abitanti.

L'elezione avviene con voto limitato, su liste di candidati presentate rispettivamente dalla maggioranza e dalla minoranza.L'Assemblea:

a) elegge, nella prima seduta, il Comitato di Gestione;

b) approva i bilanci preventivi e i conti consuntivi, stabilendo le modalità per la copertura di eventuali risultanze negative di gestione non ripianabili ai sensi dell'art. 51 - 6° comma - della   legge 23 dicembre 1978, n. 833;

c) delibera i piani ed i programmi che impegnano anche più esercizi;

d) delibera il regolamento organico del personale e le piante organiche dei presidi e dei servizi;

e) delibera le convenzioni;

) delibera la ripartizione del territorio in distretti sulla base dei criteri stabiliti dalla legge regionale;

g) delibera, entro 60 giorni dal suo insediamento, la costituzione della Consulta, nonché i regolamenti di cui al successivo art. 16.

L'Assemblea approva a maggioranza assoluta dei suoi componenti un regolamento con il quale sono disciplinate le modalità di funzionamento degli organi e dei servizi dell'Unità Locale e che deve prevedere tra l'altro:

- il Comune in cui ha sede l'Unità Locale;

- le disposizioni esecutive attinenti ai rapporti tra i Comuni e gli organi dell'Associazione;

- le modalità di svolgimento dell'attività con particolare riguardo all'efficacia e all'efficienza dei servizi da assicurare ai cittadini.

Art. 5: Durata in carica

L'Assemblea dell'associazione dura in carica 5 anni e si rinnova a seguito delle elezioni amministrative generali.

L'Assemblea dell'associazione esercita le proprie funzioni fino alla prima riunione del nuovo organo, che è convocata e presieduta dal componente più anziano di età.

I componenti dell'Assemblea durano in carica quanto i Consiglieri Comunali che li hanno eletti e comunque esercitano le proprie funzioni fino a quando non vengono sostituiti.

Anche a seguito di scioglimento anticipato di un Consiglio Comunale i rappresentanti del Comune nella Assemblea dell'Associazione restano in carica fino alla loro sostituzione. Entro 30 giorni dalla data di entrata in vigore della presente legge, i Comuni interessati comunicano i nominativi dei propri rappresentanti in seno all'Assemblea al Presidente della Giunta Regionale che li convoca per l'insediamento entro i successivi 15 giorni.

L'Assemblea è validamente costituita se le nomine dei Comuni risultino non inferiori ai quattro quinti dei componenti dell'Assemblea stessa.

L'avviso di convocazione della prima seduta deve essere inviata, con specificazione dell'ordine del giorno, anche ai Comuni che non abbiano ancora provveduto alla elezione dei propri rappresentanti.

Tali rappresentanti, ove nel frattempo nominati, partecipano di pieno diritto alla seduta così convocata.

In sede di prima applicazione della presente legge nei Comuni retti a gestione commissariale i rappresentanti sono nominati dal Commissario e restano in carica fino a quando il Consiglio Comunale successivamente eletto non avrà provveduto alla loro sostituzione.

Ciascun Comune dopo il rinnovo del Consiglio provvede ad eleggere, nella seduta immediatamente successiva a quella dell'elezione del Sindaco e della Giunta, i propri rappresentanti in seno all'Assemblea.

In caso di inadempienza e previa diffida l'Organo di controllo nominerà un Commissario ad acta.

In caso di morte, decadenza, dimissioni o di permanente   impedimento dei membri dell'Assemblea, i Consigli Comunali provvedono alle relative sostituzioni nel termine di 30 giorni   dalla notizia della vacanza.

Art. 6: Convocazione

L'Assemblea è convocata almeno due volte all'anno dal Presidente per sua determinazione o su proposta del Comitato di gestione, mediante avviso contenente l'indicazione della prima e seconda convocazione.

Le sedute dell'Assemblea sono valide con la presenza di metà più uno dei suoi componenti.

Ove, in seconda convocazione, tale quorum non sia raggiunto, l'Assemblea si intende convocata per il giorno successivo nello stesso luogo ed ora e si riunisce validamente con la presenza di   almeno un terzo dei componenti.

Quando vi sia motivata richiesta da parte di almeno 1/3 dei componenti l'Assemblea, il Presidente deve disporre la convocazione in modo che la riunione abbia luogo entro 15 giorni dalla presentazione della richiesta stessa, nella quale dovranno essere indicati gli argomenti da porre all'ordine del giorno.

Art. 7: Pareri obbligatori

L'Assemblea dell'Unità Locale deve preventivamente acquisire li parere dei singoli Consigli Comunali sugli atti riguardanti i piani e i programmi pluriennali, i regolamenti della pianta organica e del personale, il bilancio preventivo e il conto consuntivo.

I Comuni esprimono tale parere entro il termine di 30 giorni dalla ricezione della richiesta, trascorso inutilmente il quale, esso si intende favorevole ad ogni effetto.

Art. 8: Attribuzioni del Comitato di gestione

Il Comitato di gestione compie tutti gli atti di amministrazione dell'Unità Locale non compresi tra quelli di competenza dell'Assemblea ai sensi del precedente art. 4.

In particolare, il Comitato di gestione:

a) predispone i bilanci preventivi e i conti consuntivi, i piani, i programmi, il regolamento organico del personale e le piante organiche dei diversi presidi e servizi, i regolamenti, le convinzioni, i   progetti obiettivi, al fine di sottoporli all'approvazione dell'Assemblea;

b) determina le modalità per il raggiungimento degli obiettivi stabiliti dai piani, programmi e direttive generali deliberati dall'Assemblea e può attribuire specifici incarichi ai propri componenti;

c) compie ogni altro atto di amministrazione dell'associazione dei Comuni che non sia attribuito ad altri organi. Al fine di assicurare l'efficienza della gestione, il Comitato può attribuire all'Ufficio di Direzione e ai responsabili di singole strutture, ulteriori specifici compiti di amministrazione a  carattere esecutivo.

Il Comitato di gestione deve accompagnare il bilancio di previsione con una relazione contenente:

1) elementi informativi intorno alla qualità e alla quantità dei servizi prestati;

2) notizie sullo stato di attuazione delle scelte di programmazione;

3) note illustrative di ciascuno stanziamento di bilancio, con particolare riferimento alle prescrizioni del piano sanitario regionale.

Art. 9: Comitato di gestione dell'Unità Locale

Il Comitato di gestione è composto da membri della Assemblea eletti dalla stessa, con voto limitato, su liste di candidati presentate dalla maggioranza e dalle minoranze, in numero di sette   (di cui due delle minoranze), 9 (di cui tre delle minoranze) o 11 (di cui 4 delle minoranze) per le Unità Locali rispettivamente fino a 50.000 abitanti, fino a 100.000 abitanti, oltre i 100.000   abitanti.

Qualora per dimissioni, decadenze o morte di un componente il Comitato occorra procedere alla sostituzione, l'assemblea provvede a nuova elezione mantenendo inalterati i criteri di rappresentatività.

Qualora il numero dei componenti da sostituire sia superiore alla metà, l'assemblea provvede all'integrale rinnovazione del Comitato.

Art. 10: Presidente del Comitato di gestione

Nella prima riunione il Comitato di gestione elegge il Presidente a maggioranza assoluta tra i propri componenti.

Il Presidente convoca e presiede l'Assemblea generale ed il Comitato di gestione; ne coordina l'attività, cura l'esecuzione degli atti, sovrintende a tutte le attività dell'U.L. ed esercita le altre attribuzioni che gli siano demandate da leggi o regolamenti.

Egli ha la legale rappresentanza dell'Unità Locale. In caso di urgenza adotta i provvedimenti di competenza del Comitato di gestione, limitatamente agli atti improrogabili e li sottopone alla   ratifica del Comitato stesso nella prima riunione, che comunque dovrà essere convocata entro 15 giorni.

In caso di assenza o impedimento, le funzioni del Presidente sono esercitate dal componente il Comitato all'uopo designato dal Comitato di gestione.

Art. 11: Attribuzioni delegate

Le funzioni delegate alla Regione ai sensi dell'art. 7 della legge 23 dicembre 1978, n. 833 sono delegate ai Comuni che le esercitano mediante le unità locali con le modalità stabilite dalla   presente legge.

Gli elenchi dei provvedimenti adottati nell'esercizio delle funzioni delegate, vengono trasmessi trimestralmente alla Giunta Regionale, che può chiederne copia.

Art. 12: Poteri sostitutivi

In caso di inadempienza da parte degli organi della Unità Locale nell'esercizio delle funzioni sub-delegate, la Giunta Regionale fissa per il compimento degli atti un termine adeguato, trascorso inutilmente il quale, nomina un Commissario per la loro adozione.

Art. 13: Indirizzo e coordinamento

Le funzioni di indirizzo e coordinamento per l'esercizio delle attribuzioni sub delegate sono esercitate dalla Giunta Regionale, sentita la competente Commissione Consiliare, nel rispetto delle istruzioni emanate dal Governo.

Art. 14: Indennità di funzione

Ai Presidenti delle Associazioni è corrisposta una indennità mensile di carica onnicomprensiva da fissarsi dall'Assemblea annualmente, contestualmente all'approvazione del bilancio   preventivo, non oltre la misura massima corrispondente all'indennità di carica prevista dalla legge 26 aprile 1974, n. 169 per i Sindaci dei Comuni con popolazione pari a quella dell'unità locale.

Ai componenti il Comitato di gestione è corrisposta un'indennità mensile di carica onnicomprensiva non superiore al 75% di quella fissata per il Presidente, da deliberarsi nel modo fissato nel primo comma.

A tutti gli altri Consiglieri è corrisposta un'indennità di presenza per ogni giornata di effettiva partecipazione alle sedute dell'assemblea nella misura massima prevista dall'art. 5 della legge 26 aprile 1974, n. 169 per i Comuni da 30.001 a 250.000 abitanti.

Per quanto altro non previsto dal presente articolo, si applicano in via analogica le norme di cui alla succitata legge 26 aprile 1974, n. 169, ed eventuali successive modificazioni ed integrazioni, con esclusione dell'ultimo comma dell'art. 7 della legge stessa.

Le indennità di cui ai primi due commi del presente articolo non sono cumulabili con quelle di cui ai primi due commi dell'art. 8 della legge regionale n. 19 del 12 luglio 1977.

TITOLO III: PARTECIPAZIONE ALLA GESTIONE DEI SERVIZI

Art. 15: Principi generali

La partecipazione, che è garantita in ogni U.L., anche se gestita dagli organi della Comunità Montana, deve interessare, fra l'altro:

a) i cittadini dell'ambito;

b) le formazioni sociali esistenti sul territorio;

c) gli operatori della sanità tramite gli ordini ed i collegi professionali, nonché le loro organizzazioni sindacali maggiormente rappresentative;

d) i rappresentanti dei datori di lavoro;

e) gli organi collegiali della scuola presenti, a livello di U.L., con i distretti scolastici;

f) i lavoratori dipendenti ed autonomi attraverso le organizzazioni sindacali maggiormente rappresentative;

g) la magistratura impegnata nel settore socio-assistenziale;

h) gli enti e le istituzioni portatori di interessi originari;

i) le province.

Art. 16: Partecipazione a livello di Unità Locale

L'Assemblea dell'Unità Locale assicura la partecipazione mediante una consulta rappresentativa delle espressioni sociali, culturali e professionali dell'ambito, comprendente quelle indicate nell'articolo precedente.

La Consulta di cui al precedente comma ha compiti di partecipazione a livello di scelta politica dei servizi ed a livello di effettuazione degli stessi esprimendo, di norma, pareri e proposte sulle materie di competenza dell'Assemblea elencate al precedente art. 4, ad eccezione della lettera a), e del comitato di gestione indicate alle lettere a), b), ad eccezione dell'ultima parte e c) del precedente art. 8.

Può esprimere pareri e proposte su ogni altra materia che le venga, o meno, sottoposta.

L'Unità Locale provvede altresì all istituzione di un Comitato di consulenza tecnica, composto da operatori interni ed esterni alla struttura.

Appositi regolamenti disciplinano le forme di convocazione della consulta e del Comitato di consulenza, nonché le modalità di svolgimento delle rispettive funzioni.

Art. 17: Partecipazione a livello di distretto

Presso ogni distretto è assicurata la partecipazione con compiti di proposta e di verifica sulla funzionalità e sull'efficienza dei servizi.

L'Assemblea dell'Unità Locale individua le forme e i modelli di tale partecipazione e ne regolamenta lo svolgimento, avendo cura ai coprire per categorie di utenti o di operatori nonché per spazi territoriali le aree elementari interessate.

Art. 18: Diritto dei cittadini all'informazione

I cittadini residenti nell'ambito territoriale dell'Unità Locale hanno diritto di ottenere copia dei provvedimenti deliberativi dell'Assemblea, del Comitato di gestione e del Presidente.

Art. 19: Statistiche sanitarie

I Comuni sono tenuti a comunicare alle Unità Locali competenti per territorio le notizie anagrafiche della popolazione utili ai fini della programmazione sanitaria regionale e per la gestione dei servizi sanitari.

La Giunta Regionale provvede a predisporre un modello uniforme per la trasmissione dei dati.

Art. 20: Rapporti con la Regione

I progetti dei bilanci preventivi predisposti dal Comitato di gestione sono inviati alla Giunta Regionale per la valutazione di rispondenza del bilancio dell'Associazione al piano regionale   sanitario.

Qualora la Giunta riscontri difformità del progetto di bilancio dal piano, invita il Comitato di gestione ad uniformarsi alle indicazioni e prescrizioni del piano regionale sanitario.

Il Comitato di gestione presenta il bilancio alla Assemblea corredato anche delle eventuali osservazioni della Giunta Regionale.

Nel caso previsto dal II comma, il Comitato di Gestione deve indicare le variazioni apportate al progetto originario.

Il bilancio è trasmesso all'organo di controllo corredato delle valutazioni, di cui al I comma, della Giunta Regionale.

Alla Giunta Regionale devono altresì essere trasmessi i progetti degli atti di programmazione e i conti consuntivi presentati dal Comitato di gestione all'Assemblea, ai fini e per gli effetti di cui ai commi precedenti.

Art. 21: Corrispondenza costi - Benefici

Al fine di verificare il raggiungimento degli obiettivi del servizio sanitario regionale e fermo restando quanto previsto dall'art. 49 - IV e V comma - della legge 23 dicembre 1978, n. 833,   il Comitato di gestione trasmette, semestralmente, alla Giunta Regionale una relazione dettagliata ed ogni altro dato necessario, richiesto dalla Giunta stessa.

Nei casi di inottemperanza, la Giunta Regionale può disporre accertamenti diretti mediante i propri funzionari.

Art. 22: Poteri del Sindaco

Il Sindaco, nell'esercizio delle funzioni che gli competono quale autorità sanitaria locale, si avvale dei servizi dell'Unità Locale e, qualora lo richieda l'urgenza del provvedimento da   adottare, si rivolge direttamente ai responsabili dei servizi medesimi secondo le competenze a ciascuno attribuite, informandone contemporaneamente il Presidente del Comitato di gestione.

Qualora non sussista l'urgenza, il Sindaco si avvale dei servizi di cui sopra facendone preventivamente richiesta al Presidente del Comitato di gestione.

In ogni caso il Sindaco comunica al Presidente del Comitato di gestione l'esito degli interventi esperiti.

TITOLO IV: LE STRUTTURE MULTIZONALI

Art. 23: Integrazione del Comitato di gestione

Con il piano sanitario regionale sono individuati i presidi ed i servizi multizonali, nonché le unità locali interessate agli stessi.

Le strutture multizonali, che sono gestite dalle U.L. nel cui territorio sono ubicate, svolgono attività rivolte anche alle altre Unità Locali presenti nel territorio regionale.

La legge regionale di cui al 2° comma dell'art. 18 della legge 23 dicembre 1978, n. 833 stabilirà, tra l'altro, le norme particolari per definire la composizione dell'organo di gestione dell'U.L.   competente per territorio e la sua eventuale articolazione in riferimento alle specifiche esigenze della gestione.

Art. 24: Procedure per gli atti concernenti strutture multizonali

L'Unità Locale che gestisce presidi o servizi multizonali adotta i bilanci preventivi, i piani, i programmi e in genere tutti gli atti che riguardano l'organizzazione generale di detti presidi o servizi previa consultazione delle altre Unità Locali interessate.

A tale fine i progetti relativi agli atti in questione sono inviati alle Unità Locali interessate che esprimono il proprio parere, formulando eventuali osservazioni entro il termine di giorni 30 dalla loro ricezione.

Trascorso il predetto termine si prescinde dai pareri non pervenuti.

Tale consultazione è altresì resa obbligatoria per gli atti che abbiano ad oggetto i presidi e servizi multizonali concernenti il controllo e la tutela dell'igiene ambientale e la prevenzione   degli infortuni sul lavoro e delle malattie professionali al fine di individuare, anche in base ai principi stabiliti dalle leggi regionali, criteri e modalità di coordinamento con i servizi di igiene ambientale e di igiene e medicina del lavoro di ciascuna Unità Locale interessata, nonché per gli atti riguardanti l'utilizzazione dei presidi specialistici multizonali da parte delle singole Unità Locali per l'esercizio delle funzioni di prevenzione, ai sensi dell'art. 20 della legge 23 dicembre 1978, n. 833.


