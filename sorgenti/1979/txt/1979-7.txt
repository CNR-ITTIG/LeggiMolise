
37.Tutela della salute umana, animale e dell'ambiente, servizio sanitario, alimentazione

Bollettino
Bollettino Ufficiale n. 23 del 15/12/79

Oggetto
Farmacie rurali - Indennità di residenza - Fissazione

Abrogazioni


Modifiche


Legge Regionale 3 Dicembre 1979, n. 34

Indennità residenza farmacie rurali

Art. 1

A decorrere dal 1° gennaio 1979 l'indennità di residenza prevista dalla legge 8 marzo 1968, n. 221, quale risulta modificata dalla legge regionale 26 maggio 1976, n. 17, per i titolari, i direttori   responsabili e i gestori provvisori di farmacie rurali ubicate in località con popolazione inferiore a 3.000 abitanti è fissata nelle seguenti misure:

- L. 3.750.000 annue lorde per farmacie ubicate in località con popolazione fino a mille abitanti;

- L. 2.750.000 annue per farmacie ubicate in località con popolazione da 1.001 fino a 2.000 abitanti;

- L. 1.750.000 annue per farmacie ubicate in località con popolazione da 2.001 a 3.000 abitanti.

Art. 2

L'indennità di gestione prevista dal secondo comma dell'art. 3 della legge 8 marzo 1968, n. 221 quale risulta modificato dall'art. 2 della legge regionale 26 maggio 1976, n. 17 è prevista in L. 600.000 annue.

Qualora il locale adibito a dispensario farmaceutico sia messo a disposizione dal Comune, l'indennità di gestione è fissata in L. 300.000 annue.

Art. 3

Per quanto attiene alle farmacie rurali ubicate in località con popolazione compresa fra 3.000 e 5.000 abitanti l'indennità di residenza è fissata rispettivamente in L. 1.000.000 annue per le   farmacie rurali ubicate in località con popolazione compresa fra 3.000 e 4.000 abitanti e in L. 500.000 annue per le farmacie rurali ubicate in località con popolazione compresa fra 4.000 e   5.000 abitanti, sempreché il reddito netto annuo prodotto dalla farmacia, e dichiarato ai fini dell'ILOR, non superi le 960.000 lire annue.

A tal fine, gli interessati dovranno produrre, per il biennio in corso, apposita domanda all'Assessorato alla Sanità, entro il 31 dicembre 1979.

La Regione effettuerà gli accertamenti necessari per verificare la corrispondenza del reddito dichiarato di cui al 1° comma del presente articolo con quello accertato dagli uffici competenti,   con riserva di procedere a recupero in caso di discordanza.

Art. 4

Nulla è innovato rispetto alle altre norme contenute nella legge 8 marzo 1968, n. 221 quale risulta modificata dalla legge regionale 26 maggio 1976, n. 17 in quanto compatibili con le disposizioni di   cui alla presente legge.

Art. 5

All'onere derivante dall'applicazione della presente legge si farà fronte con quota parte dei fondi attribuiti alla Regione ai sensi dell'art. 52 della legge 23 dicembre 1978, n. 833.

Per l'anno 1979, l'onere presunto della spesa di L. 160.000.000 è posto a carico del nuovo capitolo n. 30610 dello stato di previsione: << Indennità di residenza alle farmacie rurali >> con   uno stanziamento di competenza e una dotazione di cassa di L. 160.000.000, previa riduzione di pari importo da apportarsi a carico del capitolo n. 34100  << Spese per il funzionamento degli enti che esercitano nel territorio regionale, le funzioni del servizio sanitario regionale >>.

Per le necessità degli esercizi futuri, con la stessa legge approvativa dei bilanci, sarà determinato in concreto l'ammontare della spesa annuale da porsi a carico della Regione.

Art. 6

La presente legge è dichiarata urgente ai sensi dell'art. 127 della Costituzione e dell'art. 38 dello Statuto Regionale ed entra in vigore il giorno successivo a quello della sua pubblicazione nel ollettino Ufficiale della Regione Molise.

È fatto obbligo a chiunque spetti di osservarla e di farla osservare come legge della Regione Molise.
