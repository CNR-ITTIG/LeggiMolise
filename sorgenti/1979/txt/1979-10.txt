
05.Commercio, fiere e mercati, camere di commercio

Bollettino
Bollettino Ufficiale n. 21 del 16/11/79

Oggetto
Impianti stradali di distribuzione dei carburanti per uso autotrazione - Orari di apertura e chiusura - Criteri - Disciplina

Abrogazioni


Modifiche


Legge Regionale 2 Novembre 1979, n. 31

Criteri regionali ai Comuni per la determinazione degli orari di apertura e chiusura degli impianti stradali di distribuzione dei carburanti per uso autotrazione, esclusi gli impianti autostradali

Art. 1: Criteri generali

I Comuni, ai sensi dell'art. 54, lettera d), del D.P.R, 24 luglio 1977, n. 616, fissano gli orari di apertura e chiusura degli impianti stradali di distribuzione dei carburanti, esclusi gli impianti autostradali, sulla base dei criteri contenuti nella presente legge, sentiti i pareri delle rappresentanze sindacali a livello provinciale delle organizzazioni sindacali dei gestori e dei concessionari nonché quelle dei lavoratori dipendenti, i pareri delle aziende petrolifere interessate ai rifornimenti dei punti di vendita siti nel Comune e delle rappresentanze degli   interessati degli utenti, con l'obiettivo di determinare le migliori condizioni possibili del servizio, nel rispetto delle esigenze del tempo libero delle categorie dei lavoratori interessati.

Art. 2: Orario Giornaliero

I Comuni, data l'esigenza di uniformità del servizio a garanzia dell'utenza, devono di norma fissare gli orari giornalieri di apertura e chiusura degli impianti di distribuzione dei carburanti   dalle ore 7 alle ore 21, assicurando, nei giorni feriali un effettivo servizio di detti impianti per non meno di dieci ore nel periodo estivo e di nove ore e mezza nel periodo invernale.

Art. 3: Turni di riposo

Nelle domeniche e nei giorni festivi infrasettimanali deve essere determinata l'apertura degli impianti in ragione del 25% di quelli esistenti e funzionanti nel territorio comunale.

Nei Comuni o in frazioni di Comuni particolarmente isolate ove siano esistenti e funzionanti n. 3 o n. 2 impianti, detta percentuale può essere portata rispettivamente al 33% o al 50%.

In base alla valutazione degli interessi dell'utenza in Comuni o in frazioni di Comuni ove sia esistente e funzionante un solo impianto, può essere determinata l'esenzione dalla chiusura   domenicale e festiva.

Gli impianti che effettuano l'apertura domenicale sospendono l'attività nel primo giorno feriale successivo a quello in cui   è stato effettuato il turno.

Art. 4: Turni notturni

Il servizio notturno viene svolto nell'ambito del territorio provinciale da un numero di impianti non inferiori al 3%. Esso ha inizio non prima delle ore 21 e termina alle ore 7.

I Comuni concedono l'autorizzazione al servizio notturno in base a calendari elaborati annualmente dai Comuni in accordo con gli altri Comuni della Provincia, affinché venga rispettata:

1) l'esigenza di assicurare il servizio di distribuzione in località opportunamente dislocate nei quartieri urbani e sulle vie di accesso ai centri abitati;

2) l'eventuale rotazione dei punti di vendita abilitati ai turni qualora le richieste dovessero superare la percentuale sopra indicata.

L'autorizzazione al turno notturno deve tenere nel massimo conto la qualità dell'organizzazione di vendita offerta all'utenza, con particolare riguardo all'assistenza ai mezzi e alle persone,   nonché alle condizioni di sicurezza fornite agli operatori addetti al servizio.

Particolare valutazione devono quindi avere anche le correnti di traffico e le consuetudini di afflusso specie dei mezzi destinati a coprire lunghe distanze, in relazione anche alle possibilità   di ristoro offerte dal punto di vendita.

Per evitare squilibri nel funzionamento del servizio notturno e disservizi per l'utenza motorizzata dovranno essere comunque autorizzati a svolgere il servizio notturno gli impianti già abilitati alla data del 31 dicembre 1977.

Art. 5: Avviso agli utenti

I distributori sono tenuti ad esporre al pubblico un cartello indicante:

- gli orari di apertura e chiusura;

- gli impianti che osservano il turno di apertura nei giorni festivi;

- gli esercizi aperti per servizio notturno.

Art. 6: Esenzioni

I criteri di cui alla presente legge si applicano agli impianti stradali di distribuzione al pubblico dei carburanti per autotrazione quali: le benzine, le miscele, il gasolio, il gas di petroli liquefatti e il metano.

A richiesta degli interessati, gli impianti di distribuzione del gas e del metano possono essere esentati dall'osservanza dell'intervallo di chiusura pomeridiana e serale, nonché dei turni di chiusura di cui agli articoli precedenti a condizione che siano abilitati all'erogazione esclusiva, di detti prodotti e non risultino ubicati in un complesso più vasto di distribuzione comprendente anche altri carburanti.

Possono essere autorizzate esenzioni temporanee dalle limitazioni di orario e dall'osservanza dei turni di cui agli articoli 2 e 3, nei seguenti casi:

- per manifestazioni di interesse sovracomunale che   determinano affluenza notevole di utenza motorizzata quali fiere, mercati, gare sportive e celebrazioni, limitatamente alla durata delle predette manifestazioni;

- per comprovate necessità locali relative ad eventi imprevedibili che determinano l'isolamento di parti del territorio comunale;

- per consentire la regolarità del servizio nella località di particolare interesse turistico limitatamente ai periodi di maggiore afflusso, sentiti gli Enti Provinciali per il Turismo e le organizzazioni sindacali a livello provinciale dei gestori e dei concessionari.

Art. 7: Ferie

Su domanda dei concessionari e sentiti i gestori degli impianti, i Comuni autorizzano la sospensione dell'attività per ferie per un periodo non superiore alle due settimane per ogni anno solare, fruibili in qualsiasi periodo.

Le sospensioni per ferie vengono determinate annualmente in base a un criterio di fruizione graduale che prevede comunque l'apertura degli impianti in ragione tale da assicurare il servizio all'utenza motorizzata nonché lo svolgimento dei turni domenicali e notturni.

Anche in caso di malattia del gestore o per altri gravi motivi i Comuni possono concedere l'autorizzazione alla chiusura degli impianti, su proposta dei concessionari sentiti i gestori   interessati.

Art. 8: Impianti con apparecchiature a moneta o a lettura ottica (self-service)

Per gli impianti di distribuzione dotati di apparecchiature a moneta o a lettura ottica (self-service) dovrà essere determinata l'esclusione dall'osservanza degli orari e dei turni festivi e notturni, alla condizione però che essi funzionino senza l'assistenza di apposito personale e, quindi, senza l'apporto di quei servizi collaterali generalmente forniti dal gestore.

Art. 9: Sanzioni amministrative

Ai sensi dell'articolo 54, lettera d), del D.P.R. 24 luglio 1977, n. 616, i Comuni applicheranno le sanzioni amministrative previste dall'articolo 10 della legge 28 luglio 1971, n. 558, nel rispetto   delle norme di cui alla legge 24 dicembre 1975, n. 706.

Le sanzioni amministrative sono irrogate dal Sindaco del Comune competente per territorio.

Art. 10

La presente legge è dichiarata urgente ai sensi dell'art. 127 della Costituzione e dell'art. 38 dello Statuto Regionale ed entra in vigore il giorno successivo a quello della sua pubblicazione nel Bollettino Ufficiale della Regione Molise.

È fatto obbligo a chiunque spetti di osservarla e di farla osservare come legge della Regione Molise.
