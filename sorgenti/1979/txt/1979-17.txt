
01.Agricoltura, foreste, zootecnia, bonifica e irrigazione

Bollettino
Bollettino Ufficiale n. 16 del 01/09/79

Oggetto
Riconversione colturale - Zone irrigue ed irrigazione - Provvidenze - Modifiche

Abrogazioni
Abrogata intera legge dalla legge n. 31/2000 art. art. 1, primo comma, lettera v

Modifiche


Legge Regionale 20 Agosto 1979, n. 24

Disposizioni integrative della legge regionale 5 settembre 1978, n. 24 riguardante << Interventi per lo sviluppo delle zone irrigue e l'estendimento della irrigazione >>

Art. 1

L'art. 10 della legge regionale 5 settembre 1978, n. 24 è sostituito dal seguente:

<< Per la realizzazione delle opere di cui all'art. 9, comprese tutte le relative attrezzature ed apparecchiature nonché i lavori sistematori del terreno, è concesso un contributo in conto   capitale fino al 70% della spesa ritenuta ammissibile.

Detto contributo è elevato al 75% per le iniziative riguardanti una pluralità di aziende e limitatamente alle sole opere comuni a più fondi, restando stabilito nella misura del 70% il contributo per le opere riguardanti le singole aziende. La maggiore aliquota del 75% è concessa anche alle cooperative costituite da coltivatori diretti, mezzadri e lavoratori dipendenti ed alle   società promosse tra imprese familiari diretto-coltivatrici, qualora sia prevista la gestione in forma associata dell'impianto irriguo.

Qualora le opere interessino una zona di estensione territoriale non inferiore ad Ha 100 l'onere relativo alle opere comuni a più aziende rimane a totale carico della Regione. In questo caso è   obbligatorio la costituzione tra gli utenti di un consorzio irriguo ai sensi dell'art. 918 c.c. o di una cooperativa di servizi, tranne che la gestione dell'impianto venga trasferita o al Consorzio di Bonifica o alla Comunità Montana competenti per territorio.

Può essere altresì concesso un contributo in conto capitale, nella misura massima del 50%, per il ripristino dell'efficienza e l'ammodernamento di tutte le opere di cui all'art. 9.

Il contributo di cui al precedente comma può essere elevato al 70% se le opere risultino eseguite da almeno 15 anni o siano state realizzate senza sussidi dello Stato o della Regione.

Sono fatte salve le disposizioni più favorevoli previste dal 2° comma dell'art. 12 per gli impianti collettivi di irrigazione realizzati e gestiti da Consorzi di miglioramento fondiario, da Consorzi irrigui, da Cooperative e da Associazioni, comunque costituite, di utenti.

Per l'esecuzione, il ripristino e l'ammodernamento delle opere di cui all'art. 9 possono essere concesse, in aggiunta alle provvidenze contributive di cui ai commi 1°, 2° e 5° del presente   articolo, le agevolazioni creditizie previste dall'art. 6 >>.

Art. 2

La presente legge è dichiarata urgente ai sensi dell'art. 127 della Costituzione e dell'art. 38 dello Statuto ed entra in vigore il giorno successivo a quello della sua pubblicazione nel Bollettino Ufficiale della Regione.

È fatto obbligo a chiunque spetti di osservarla e di farla osservare come legge della Regione Molise.
