
06.Consiglieri regionali e gruppi consiliari

Bollettino
Bollettino Ufficiale n. 30 del 05/10/74

Oggetto
Gruppi consiliari - Funzionamento - Dotazione - Integrazione

Abrogazioni
Abrogata intera legge dalla legge n. 21/1978 art. 6

Modifiche


Legge Regionale 5 Settembre 1974, n. 17

Modifiche alla legge regionale 13 ottobre 1972, n. 12, concernente: << Norme relative alla dotazione dei mezzi necessari per il funzionamento dei Gruppi Consiliari >>.

Art. 1

All'articolo 1 della legge regionale 13-10-1972, n. 12, sono aggiunti i seguenti commi:

- per il funzionamento degli uffici di segreteria dei gruppi consiliari è altresì assegnato ai gruppi stessi, su designazione dei singoli gruppi, personale, dipendente dalla Regione, o, in mancanza, assunto con contratto a termine, proposto dal gruppo, che non può superare la legislatura ed è rinnovabile, ai sensi dell'articolo 47, 4° comma dello Statuto della Regione nei seguenti limiti:

a) - una unità per ogni gruppo consiliare quale che sia la sua consistenza numerica;

b) - unità aggiuntive determinate dall'Ufficio di Presidenza del Consiglio, tenuto conto - tra l'altro - della consistenza numerica di ciascun gruppo e previa intesa con i gruppi medesimi; tali unità non potranno comunque essere superiori a due.

Art. 2

L'articolo 2 della legge regionale 13-10-1972, n. 12, è sostituito dal seguente:

L'Ufficio di Presidenza del Consiglio Regionale, previa richiesta e designazione dei singoli gruppi, provvede all'assegnazione o all'assunzione del personale di cui al precedente articolo.

La relativa delibera di assunzione determina le mansioni attribuite, le condizioni e le modalità del loro svolgimento, la misura del trattamento economico iniziale attribuito e l'eventuale sua progressione e disciplina le ipotesi di cessazione dall'impiego.

Il trattamento economico del personale, assunto con contratto a termine, non può essere comunque superiore a quello attribuito al personale regionale che svolge le medesime mansioni.

L'Ufficio di Presidenza provvede altresì all'allestimento, alle attrezzature e all'arredo delle sedi dei gruppi consiliari, compresa l'installazione degli impianti telefonici, nonché alle spese relative al fitto, alla fornitura di acqua e di energia elettrica, al riscaldamento e alla manutenzione dei locali ed alla manutenzione delle attrezzature in dotazione dei gruppi.

Ciascun gruppo ha diritto di usare le macchine e il materiale necessario per la stampa, messi a disposizione dell'Ufficio di Presidenza secondo modalità dallo stesso fissate.

Art. 3

L'articolo 3 della legge regionale 13-10-1972, n.12, è sostituito dal seguente:

Ciascun gruppo consiliare, con propri atti interni, provvede alla gestione del fondo, costituito con i contributi di cui all'articolo 1.

Sono a carico di detto fondo, oltre alle spese postali e telefoniche, tutte le altre spese occorrenti per le attività che i gruppi svolgono nel Consiglio Regionale e che siano comunque funzionalmente collegate con l'attività del Consiglio medesimo.

Entro il 31 dicembre di ogni anno i gruppi consiliari presentano all'ufficio di Presidenza del Consiglio Regionale una relazione illustrativa circa l'impiego dei contributi di cui all'articolo 1.

Art. 4

L'articolo 4 della legge regionale 13-10-1972, n.12, si intende soppresso.

Art. 5

L'onere finanziario derivante dalla presente legge previsto in lire 60 milioni grava sull'apposito capitolo n. 0050 dello stato di previsione della spesa, di cui al titolo I parte 2° del bilancio   finanziario regionale per l'anno 1974.

Agli oneri per gli esercizi successivi si provvederà con adeguati  stanziamenti nell'apposito capitolo dei rispettivi bilanci.

Art. 6

La presente legge sarà pubblicata nel Bollettino ufficiale della Regione.

È fatto obbligo a chiunque spetti di osservarla e di farla osservare come legge della Regione Molise.
