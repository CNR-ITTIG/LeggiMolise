
01.Agricoltura, foreste, zootecnia, bonifica e irrigazione

Bollettino
Bollettino Ufficiale n. 26 del 26/08/74

Oggetto
Zootecnia - Benefici - Destinatari - Procedure

Abrogazioni


Modifiche


Legge Regionale 8 Agosto 1974, n. 9

Provvedimenti urgenti per la zootecnia.

Art. 1

La Regione Molise, fino a quando non saranno emanate le norme di più ampia portata per il potenziamento delle attività zootecniche ed il coordinamento dei relativi interventi, finanziamenti e mezzi di copertura, decide di concedere, secondo i principi stabiliti dalla legge 18 aprile 1974, n. 118 e dall'art. 2 n.ri 2 e 3 della legge 7 agosto 1973 n. 512, i benefici di cui alla presente legge allo scopo di conseguire nel territorio regionale l'immediata salvaguardia del patrimonio zootecnico e l'incremento della produzione di carne bovina.

Art. 2

I premi straordinari ed il concorso nel pagamento degli interessi di cui alla presente legge vengono concessi ad allevatori singoli od associati, con preferenza ai coltivatori diretti, ai mezzadri ed agli agricoltori.

Art. 3

I premi vengono concessi agli aventi diritto nella seguente misura:

- L. 25.000 per ogni vitello nato nelle aziende agricole della Regione e destinato all'ingrasso o alla rimonta;

- L. 50.000 per ogni vitello nato nelle aziende agricole della Regione, destinato al macello e portato fino al peso di 400 chilogrammi se maschio e di 350 chilogrammi se femmina oppure   fino alla eruzione dei denti picozzi. Detto premio potrà essere concesso anche per vitelli provenienti da altre aziende agricole, dietro dimostrazione di una permanenza in azienda da almeno sei mesi;

- L. 50.000 per ogni femmina destinata alla rimonta per la quale sia dimostrata la gravidanza al quinto mese.

Per i territori classificati montani e per le zone depresse collinari, delimitati a norma delle vigenti disposizioni di legge, per le femmine destinate alla rimonta, il premio di cui al precedente comma è aumentato del 50%.

Negli stessi territori di cui al comma precedente sarà concesso un premio di lire L. 40.000 alle femmine F/1 derivate dall'incrocio tra vacche da latte e tori da carne per le quali già con i fondi   del progetto speciale carne della Cassa per il Mezzogiorno è stato concesso il premio di L. 60.000  previsto dalle direttive della stessa Cassa; tale premio sarà erogato dietro   dimostrazione di gravidanza al quinto mese.

Art. 4

Per lo sviluppo degli allevamenti bovini specializzati nella produzione della carne, è istituito, a favore dei produttori singoli od associati, il regime di premi di cui agli artt. 6 e 7 del Regolamento del Consiglio C.E.E. numero 1353/73 del 15 maggio 1973.

Art. 5

Ai fini del conseguimento delle finalità di cui alla presente legge, è concesso, per le esigenze delle aziende singole ed associate e dei relativi organismi associativi, il concorso nel pagamento degli interessi sui prestiti di esercizio ad ammortamento triennale al tasso del 3% a norma delle vigenti leggi in materia.

Art. 6

La Regione favorirà, anche con la collaborazione dell'Ente di Sviluppo, Enti Locali, Comunità Montane, Associazioni e Consorzi, la costituzione di cooperative di servizio per  l'organizzazione della produzione zootecnica, per l'assistenza tecnica e finanziaria ai soci e per la commercializzazione dei prodotti zootecnici, da parte di imprenditori agricoli, che conducono o istituiscono allevamenti bovini e ovini con il preciso scopo di svolgere i seguenti compiti:

a) reperimento dei vitelli, sia allo scopo di una   razionalizzazione della loro commercializzazione, sia per assicurare il rifornimento alle aziende associate che effettuano gli allevamenti;

b) prestazione di assistenza tecnica e sanitaria per l'allevamento del bestiame nelle aziende associate;

c) approvvigionamento collettivo dei mangimi e distribuzione degli stessi alle aziende associate;

d) assistenza finanziaria agli allevatori consociati anche mediante attività di intermediazione con gli istituti di credito;

e) ritiro degli animali a condizioni contrattuali predeterminate e loro commercializzazione;

f) macellazione, lavorazione e commercializzazione delle carni;

g) fornitura di materiale spermatico e intervento fecondativo per la produzione di vitelli ottenuti per incrocio fra tori di razza da carne e vacche di razza da latte, nonché per la fecondazione di manze di età non superiore ai mesi diciotto;

h) trasformazione del latte e commercializzazione dei prodotti derivati.

Alle cooperative di cui al comma precedente saranno concessi, con i fondi di cui alla lettera c) dell'art. 5 della legge 18 aprile 1974, n. 118, contributi sulle spese di gestione, in proporzione alla entità dell'attività svolta, fino all'80% del loro ammontare e per un importo individuale non superiore a L.10 milioni.

Le cooperative, di cui alla presente legge, potranno riunirsi in organismo regionale e nazionale a base consortile, regolato dagli artt. 2602 e segg. del Cod. Civ., ai fini del collegamento e  coordinamento delle iniziative assunte a livello locale.

Art. 7

La corresponsione dei premi di cui all'art. 3, che precede, sarà regolata dalle seguenti modalità e forme di controllo, allo scopo di assicurare il conseguimento delle finalità connesse con   l'istituzione dei premi medesimi:

1) le domande degli allevatori, redatte in triplice copia su apposito modulo predisposto dalla Regione, intese ad ottenere i premi predetti, dovranno essere presentate agli Ispettorati   Provinciali dell'Agricoltura, i quali, entro trenta giorni, dovranno istruirle servendosi dell'opera del proprio personale tecnico, che sarà responsabile degli accertamenti eseguiti;

2) le pratiche istruite dovranno essere subito trasmesse all'Assessorato all'Agricoltura, che le sottoporrà all'approvazione della Giunta Regionale. Alla concessione e liquidazione dei premi provvederà con proprio decreto il Presidente della Giunta Regionale.

Art. 8

Le domande intese ad ottenere i benefici, di cui agli artt. 5 e 6 che precedono, dovranno essere presentate agli Ispettorati Provinciali dell'Agricoltura della Regione, competenti per territorio, i quali, previa l'istruttoria del caso, le trasmetteranno all'Assessorato dell'Agricoltura, che le sottoporrà all'approvazione della Giunta Regionale. Il Presidente, su conforme deliberazione di quest'ultima, concederà il nulla osta per le domande intese ad ottenere i prestiti di esercizio di cui all'art. 5 e liquiderà con proprio decreto i contributi di cui all'art. 6.

Art. 9

Agli oneri derivanti dalla presente legge si farà fronte come appresso:

a) i premi di cui all'art. 3 faranno carico al Cap. 3200 del bilancio regionale 1974, il cui titolo viene integrato con l'aggiunta: << e  premi di cui all'art. 3 della legge regionale relativa ai provvedimenti urgenti per la zootecnia >>;

b) al concorso sugli interessi di cui all'art. 5 ed ai contributi sulle spese di gestione di cui al secondo comma dell'art. 6 si farà fronte con i fondi che saranno assegnati alla Regione per   effetto della previsione di cui alle lettere b) e c) dell'art. 5 della legge 18 aprile 1974, n. 118.

Art. 10

I provvedimenti con cui si dispongono le erogazioni previste dalla presente legge dovranno essere pubblicati trimestralmente nel Bollettino Ufficiale della Regione.

Art. 11

La presente legge è dichiarata urgente ai sensi dell'art. 127 della Costituzione e dello art. 38 dello Statuto ed entra in vigore il giorno successivo a quello della sua pubblicazione nel   Bollettino Ufficiale della Regione.

È fatto obbligo a chiunque spetti di osservarla e farla osservare come legge della Regione Molise.
