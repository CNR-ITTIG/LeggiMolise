
22.Organizzazione delle funzioni amministrative a livello regionale e locale

Bollettino
Bollettino Ufficiale n. 14 del 01/08/78

Oggetto
Enti locali - Funzioni trasferite in materia di assistenza - Assunzione - Disciplina

Abrogazioni


Modifiche


Legge Regionale  27 Luglio 1978, n. 17

Norme sullo scioglimento degli Enti comunali di assistenza e sul passaggio delle attribuzioni degli stessi ai Comuni, ai sensi dell'articolo 25 del D.P.R. 24 luglio 1977, n. 616.

Art. 1

Le funzioni assistenziali degli enti comunali di assistenza e ogni altra attribuzione da essi esercitate sono trasferite a far data dal 1° luglio 1978 al Comune nel cui territorio ciascun ECA ha sede.

Dalla suindicata data gli enti predetti e i rispettivi comitati di amministrazione sono sciolti.

Art. 2

Ai fini del trasferimento, ai sensi dell'art. 25, penultimo comma del D.P.R. 24 luglio 1977, n. 616, dei beni e del personale dei disciolti enti comunali di assistenza, il Presidente di ciascuno degli enti stessi, nel termine di quindici giorni dall'entrata in vigore della presente legge procede:

a) alla rilevazione della consistenza patrimoniale degli enti comunali di assistenza nonché all'identificazione dei beni patrimoniali di eventuali istituzioni pubbliche di assistenza e  beneficenza concentrate o amministrate dagli enti medesimi;

b) alla ricognizione dei rapporti giuridici pendenti, distinti secondo l'appartenenza agli enti comunali di assistenza ovvero a ciascuna delle eventuali istituzioni pubbliche di assistenza e   beneficenza concentrate o amministrate;

c) alla ricognizione del personale dipendente in servizio alla data di entrata in vigore della presente legge, con specificazione di ruoli, qualifiche e mansioni, trattamento economico in atto,   distinto tra personale dipendente dell'ente comunale di assistenza e personale dipendente dalle eventuali istituzioni pubbliche di assistenza e beneficenza.

Il Presidente di ciascun ente comunale di assistenza provvede altresì, nel termine previsto al comma 1° del presente articolo, a trasmettere al Comune competente per territorio ed alla Giunta   Regionale gli atti contenenti la comunicazione dettagliata degli elementi di cui ai punti a), b) e c) del presente articolo.

Art. 3

I beni mobili ed immobili dei disciolti enti comunali di assistenza sono attribuiti ai Comuni competenti per territorio nello stato di fatto e di diritto in cui il bene si trova con gli oneri e i pesi   inerenti, con le pertinenze e le dotazioni di beni ed arredi al servizio degli stessi.

Il Presidente di ciascun ente comunale di assistenza, concluse le operazioni di rilevazione e di identificazione di cui all'articolo due della presente legge, effettua la consegna dei beni da   attribuire al Comune mediante appositi verbali da redigersi con l'intervento, in contraddittorio, del rappresentante del Comune destinatario.

Le formalità della trascrizione e delle volture catastali sono effettuate nei termini di legge.

Dalla data di scioglimento degli enti comunali di assistenza, all'amministrazione delle istituzioni pubbliche di assistenza e beneficenza, amministrate o concentrate negli enti stessi, provvede il Sindaco o altro Consigliere comunale dallo stesso delegato.

Art. 4

Il personale di ruolo o con rapporto di lavoro a tempo indeterminato, in servizio alla data del 31 maggio 1978 presso gli enti comunali di assistenza, è assegnato ai rispettivi comuni con effetto dalla data di entrata in vigore della presente legge.

È assegnato altresì ai rispettivi Comuni il personale vincitore di concorsi espletati entro il 30 giugno 1978 per l'assunzione presso Enti Comunali di Assistenza.

All'inquadramento del personale, di cui al 1° comma, nei ruoli organici dei Comuni di destinazione, che avrà effetto dalle indicate date, si provvederà con le modalità che saranno   indicate in apposita legge regionale, facendo salve comunque le posizioni giuridiche ed economiche acquisite.

Fino all'inquadramento di cui al comma precedente al personale degli enti comunali di assistenza continueranno ad applicarsi, da parte dei Comuni, le norme relative allo stato giuridico ed al   trattamento economico previste dall'ordinamento di provenienza.

L'eventuale modificazione della qualifica o della posizione della carriera, intervenuta successivamente al 31 dicembre 1977, ai fini dell'inquadramento, non è comunque ritenuta valida.

Tale personale, a decorrere dalla data di assegnazione, sarà iscritto ai fini del trattamento di quiescenza, previdenza e assistenza, alla C.P.D.E.L. e all'I.N.A.D.E.L.

Per i rapporti di lavoro subordinato aventi natura diversa da quelli indicati al comma prima del presente articolo, i Comuni subentrano agli enti sciolti sino alla scadenza dei rapporti in corso.

Art. 5

Fino all'approvazione della legge regionale di riordino delle funzioni trasferite in materia di beneficenza pubblica dal D.P.R. 24 luglio 1977, n. 616, i Comuni provvedono ad assolvere ai compiti di assistenza urgente e temporanea già svolti dagli enti comunali di assistenza.

Fino alla costituzione delle forme associative fra i Comuni previste dall'articolo 25 del predetto D.P.R. n. 616, la Giunta Regionale è autorizzata a corrispondere contributi ai Comuni secondo i seguenti criteri di riparto:

a) 50% del fondo in base alla popolazione effettivamente residente in ciascun Comune;

b) 20% del fondo in base alla disoccupazione;

c) 30% del fondo in proporzione diretta alla popolazione effettivamente residente nei Comuni di Campobasso, Isernia e Termoli.

Art. 6

Il Comune, nell'esercizio delle funzioni già spettanti all'ente comunale di assistenza, è tenuto ad osservare il disposto dell'ultimo comma dell'articolo 25 del D.P.R. 24 luglio 1977, n. 616.

Art. 7

Ai sensi dell'art. 1 della legge 27 febbraio 1978, n. 43 recante modificazioni ed integrazioni al D.L. 29 dicembre 1977, n. 946 il fondo già iscritto per L. 350.000.000 (trecentocinquantamilioni) al Cap. 3750 del bilancio regionale 1978, viene impinguato di L. 112.346.500 (centododicimilionitrecentoquarantaseimilacinquecento) pari al 32,099 di incremento del gettito del 1978 rispetto a quello del 1977 derivante alla Regione ai sensi dell'art. 8 della legge 16 maggio 1970, n. 281.

Per effetto del comma precedente, nello stato di previsione della spesa del bilancio regionale 1978, sono introdotte le variazioni di competenza e di cassa descritte nel prospetto << A >> annesso alla presente legge.

Alla ripartizione tra i Comuni della Regione del fondo, rideterminato in complessive L. 462.346.500 (quattrocentosessantaduemilionitrecentoquarantaseimilaecinquecento), sarà provveduto con provvedimento della Giunta Regionale con il rispetto dei criteri previsti all'art. 5 della presente legge, computando, in tale sede, le somme già a suo tempo ripartite dalla Giunta stessa a favore degli Enti Comunali di Assistenza.

Al finanziamento della presente legge è destinata quota parte del fondo attribuito alla Regione ai sensi dell'art. 8 della citata legge 16 maggio 1970, n. 281.

Per gli esercizi futuri, con legge di bilancio, sarà inscritto, tra le spese correnti, apposito capitolo su cui faranno carico i contributi da erogarsi a favore dei Comuni ai sensi della presente legge.

Art. 8

Ove il Presidente dell'ente comunale di assistenza non abbia provveduto agli adempimenti di cui all'articolo due nel termine prescritto, a detti adempimenti provvederà direttamente il Comune   interessato.

Art. 9

La presente legge è dichiarata urgente ai sensi dell'articolo 127 della Costituzione e dell'articolo 38 dello Statuto ed entra in vigore il giorno successivo a quello della sua pubblicazione nel   Bollettino Ufficiale della Regione.

È fatto obbligo a chiunque spetti di osservarla e di farla osservare come legge della Regione Molise.

   Allegato << A >>

   ELENCO DELLE VARIAZIONI DA APPORTARE ALLO STATO DI PREVISIONE

   DELLA SPESA DEL BILANCIO REGIONALE PER L'ESERCIZIO FINANZIARIO 1978

   (Voci in ordine di riferimento: 1978: Tit. - Sez. - Rub. - Set. -

   Fn - Us _ Fp Fd - Ce - 1978: Cap.- Denominazione - Stanziamenti di

   competenza: Previsioni iniziali - Variazioni + o_- Previsione

   definitiva - Stanziamenti di cassa: Previsioni iniziali - Variazioni

   + o- -Previsione definitiva).

   I - IV - XI - III - 1 - 1 - 3 - 3900 - Contributo integrativo della

   Regione ai bilanci ECA deficitari (D.P.R. 15 gennaio 1972, n. 9) -

   350.000.000 - + 112.346.500 462.346.500 - 350.000.000 - +

   112.346.500 - 462.346.500.

   I - VI - 13 - I - 1 - 1 - 4 - 5400 - Quota Interessi per

   ammortamento 2a tranche del mutuo da destinare a finanziamenti di

   OO.PP. di competenza degli Enti locali (legge regionale 4 aprile

   1975, n. 27) - 360.000.000 - 112.346.500 247.653.500 -

   360.000.000 - - 112.346.500 - 247.653.500.

   Totale: 710.000.000 - - 710.000.000 - 710.000.000 - - 710.000.000.


