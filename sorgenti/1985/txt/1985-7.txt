
21.Ordinamento e organizzazione regionale e degli enti dipendenti e vigilati, organi della Regione, organizzazione degli uffici e politiche del personale, commissioni, comitati e consulte

Bollettino
Bollettino Ufficiale n. 09 del 30/04/85

Oggetto
Regione ed enti dipendenti - Personale - Stato giuridico e trattamento economico - Biennio 1983-1984 - Disciplina

Abrogazioni
Abrogata intera legge dalla legge n. 7/1997 art. art. 47, comma 2, lettera l)
Abrogato art. 31 dalla legge n. 12/1999 art. 21

Modifiche


Legge Regionale 29 Aprile 1985, n. 13

Stato giuridico e trattamento economico del personale regionale - Biennio 1983-1984

Titolo I

DISPOSIZIONI GENERALI

Art. 1: FINALITÀ DELLA LEGGE

La presente legge disciplina, in attuazione dell'accordo nazionale per il personale delle Regioni a statuto ordinario, lo stato giuridico ed il trattamento economico del personale della Regione Molise e degli Enti pubblici da essa dipendenti.

Art. 2: VALIDITÀ DEL CONTRATTO

Il periodo di validità del contratto biennale, recepito con la presente legge, ha decorrenza giuridica dal 1° gennaio 1983 e scade il 31 dicembre 1984. La presente legge inizia a produrre i suoi effetti economici a far tempo dal 1° gennaio 1983 e li protrarrà fino al 30 giugno 1985.

Art. 3: CONTRATTAZIONE DECENTRATA

Nell'ambito e nei limiti dall'accordo a livello nazionale, è demandata alla contrattazione decentrata tra la Giunta Regionale e le Organizzazioni sindacali maggiormente rappresentative:

1) la definizione dei criteri e delle condizioni di organizzazione del lavoro, anche conseguenti alla ristrutturazione dei servizi e degli uffici;

2) la verifica della rispondenza delle prestazioni di lavoro ai relativi profili professionali;

3) l'articolazione dell'orario di lavoro;

4) la verifica delle condizioni per l'erogazione del salario accessorio;

5) la definizione ed attuazione dei progetti per la rilevazione e gli incrementi della produttività collettiva ed individuale;

6) l'adozione dei criteri generali ed oggettivi per la mobilità interna ed esterna;

7) la definizione delle modalità di svolgimento delle attività di cui al successivo art. 29 e la determinazione dei dipendenti interessati.

I conseguenti provvedimenti non possono comportare oneri aggiuntivi, se non nei limiti previsti dalla presente legge.

Art. 4: INFORMAZIONE

Nel rispetto delle competenze proprie degli organi istituzionali ed al fine di ricercare ogni contributo di partecipazione al miglioramento ed alla efficienza dei servizi, la Regione garantisce una costante e tempestiva informazione alle organizzazioni sindacali sugli atti e sui provvedimenti che riguardano il personale, l'organizzazione del lavoro ed il funzionamento dei servizi, nonché i programmi e gli investimenti della Regione.

L'informazione riguarda sia gli atti e i provvedimenti che direttamente attengono alle materie predette, sia atti o provvedimenti relativi ad altri oggetti dai quali, comunque, discendono conseguenze riguardanti il personale, l'organizzazione del lavoro ed il funzionamento dei servizi.

L'informazione avviene a livello di strutture sindacali orizzontali e verticali.

L'informazione si attua in via preventiva con le organizzazioni sindacali a livello orizzontale e territoriale, se essa riguarda obiettivi e programmi di sviluppo, piani di intervento e di investimento, bilanci annuali o pluriennali e a livello di organizzazioni sindacali di categoria se riguarda l'organizzazione del lavoro e provvedimenti concernenti il personale.

Previo il confronto con le OO.SS. la Regionedefinisce le modalità e i tempi dell'informazione.

Per le finalità di cui al primo comma si tengono inoltre periodiche conferenze di servizio.

Art. 5: FORMAZIONE E AGGIORNAMENTO PROFESSIONALE

La Regione promuove e favorisce forme permanenti di intervento per la formazione, l'aggiornamento, la qualificazione e la specializzazione professionale del personale.

La definizione dei piani dei corsi di qualificazione e l'aggiornamento, la definizione di orari privilegiati e l'uso parziale delle 150 ore è demandata agli accordi con le OO.SS. a livello regionale.

Il personale che in base ai predetti programmi è tenuto a partecipare ai corsi di formazione cui la Regione lo iscrive è considerato in servizio a tutti gli effetti e i relativi oneri sono a carico della Regione.

Qualora i corsi si svolgeranno fuori sede, compete, ricorrendone i presupposti, l'indennità di missione ed il rimborso delle spese secondo la normativa vigente.

L'attività di formazione è finalizzata:

a) a garantire che ciascun lavoratore acquisisca le specifiche attitudini culturali e professionali necessarie all'assolvimento delle funzioni o dei compiti attribuitigli nell'ambito delle strutture a cui è assegnato;

b) a fronteggiare i processi di riordinamento istituzionale e di ristrutturazione organizzativa.

La prima finalità sarà perseguita mediante corsi di aggiornamento che dovranno tendenzialmente investire la globalità dei lavoratori nell'ambito di una necessaria programmazione degli investimenti che privilegi specifiche esigenze prioritarie.

La seconda finalità sarà perseguita mediante corsi di riqualificazione in modo da assicurare sia esigenze di specializzazione nell'ambito del profilo professionale, sia esigenze di riconversione e di mobilità professionale.

Le attività di formazione professionale, sia di aggiornamento e sia di riqualificazione, possono concludersi con misure di accertamento dell'avvenuto conseguimento di un significativo accrescimento della professionalità del singolo lavoratore che costituiranno ad ogni effetto titolo di servizio.

Art. 6: ORARIO DI LAVORO

L'orario di lavoro settimanale viene confermato in 36 ore da articolarsi almeno su 5 giorni lavorativi.

In relazione ai processi di riorganizzazione dei servizi, agli obiettivi di maggiore efficienza ed economicità degli stessi ed all'ampliamento della fascia oraria dei servizi e degli uffici al pubblico, l'orario può articolarsi nei seguenti tipi:

a) orario unico su 6 giorni lavorativi settimanali;

b) orario spezzato su 5 giorni lavorativi settimanali;

c) turnazione in modo da coprire l'intero arco della giornata.

In sede di accordi con le OO.SS. potrannocomunque essere stabilite articolazioni diverse da quelle sopra indicate.

Possono, altresì, coesistere più forme di orario secondo le esigenze del servizio, anche introducendo, ove funzionalmente possibile e con adeguata regolamentazione, il criterio della flessibilità.

L'Ufficio di Presidenza del Consiglio Regionale, nell'ambito della propria autonomia organizzativa, disciplina l'articolazione dell'orario di lavoro dei dipendenti del Consiglio stesso e dei gruppi consiliari, previo accordo con le OO.SS. maggiormente rappresentative, dandone comunicazione all'Assessorato al Personale.

La prestazione individuale di lavoro deve, in ogni caso, essere distribuita in un arco massimo di norma di 10 ore.

L'articolazione dell'orario settimanale è stabilita con deliberazione della Giunta Regionale previa contrattazione con le organizzazioni sindacali maggiormente rappresentative.

L'Amministrazione accerta per tutti i dipendenti, anche con mezzi meccanici ed elettronici, il rispetto dell'orario di lavoro.

Art. 7: CONGEDO ORDINARIO

La fruizione del congedo ordinario e delle giornate di riposo spettanti è autorizzata dal dirigente della struttura di secondo grado presso cui il dipendente è addetto; per i dirigenti appartenenti alla seconda qualifica dirigenziale è autorizzata dall'Ufficio di Presidenza del Consiglio e dai membri dElla Giunta Regionale, nell'ambito delle rispettive competenze.

Per i dipendenti che svolgono particolari compiti di collaborazione con la Presidenza del Consiglio, la Presidenza della Giunta e con i singoli Assessori, il congedo di cui al comma precedente è autorizzato dai predetti Organi.

Art. 8: CONGEDO STRAORDINARIO

L'art. 15 della lettera g) del capoverso A) della legge regionale n. 12/1980 viene così modificato con l'aggiunta della dizione:

<< Nel primo mese di astensione facoltativa il trattamento economico è ridotto proporzionalmente agli altri periodi di congedo straordinario eventualmente goduti >>.

Al capoverso B) dello stesso articolo, dopo il secondo comma, è aggiunto il seguente comma:

<< Il congedo straordinario per l'assolvimento degli obblighi di leva è attribuito nei termini e con le modalità previste dalle leggi vigenti >>.

Art. 9: MOBILITÀ - AMBITO DI APPLICAZIONE

La mobilità di personale nell'ambito della Regione e fra gli enti destinatari degli accordi relativi al personale dipendente dagli Enti locali e dalle Regioni a statuto ordinario, deve rispondere ad esigenze di servizio ed è anche finalizzata al raggiungimento dei seguenti obiettivi:

a) la razionalizzazione dell'impiego del personale;

b) l'accelerazione delle procedure per la copertura dei posti vacanti;

c) l'avvicinamento del dipendente alla propria residenza anagrafica e/o la ricongiunzione con il nucleo familiare;

d) il reciproco interesse dell'ente di provenienza, dell'ente di nuova destinazione e del dipendente.

Art. 10: MOBILITÀ INTERNA ALLA REGIONE

La mobilità interna alla Regione, che non comporti assegnazione a sede di lavoro in territorio comunale diverso da quello di provenienza, è effettuata dall'Amministrazione secondo criteri generali da definire previo confronto con le Organizzazioni sindacali. Dei singoli provvedimenti viene data informazione alle Organizzazioni sindacali.

Qualora tale mobilità comporti modifica del profilo professionale - nell'ambito della stessa qualifica funzionale - devono essere accertati i necessari requisiti professionali, secondo criteri oggettivi stabiliti a livello di accordi con le OO.SS., anche ricorrendo alle necessarie iniziative di riqualificazione professionale ed alla verifica dell'idoneità alle mansioni.

Qualora la mobilità interna alla Regione comporti l'assegnazione a sede di lavoro esterna al territorio comunale di provenienza, l'amministrazione provvede sulla base di criteri oggettivi collegati alla residenza, all'anzianità ed alla situazione di famiglia secondo graduatorie stabilite in base ad accordi con le OO.SS.

Art. 11: MODALITÀ TRA ENTI

La mobilità tra enti riguarda il personale destinatario degli accordi relativi al personale degli Enti locali e della Regione.

Ferme restando le riserve di legge, nonché le riserve dei posti al personale interno, la mobilità esterna si attua nell'ambito dei posti disponibili per concorso pubblico.

La percentuale dei posti, a livello regionale, che possono essere coperti mediante trasferimenti, è stabilita attraverso accordo con le Organizzazioni sindacali maggiormente rappresentative.

A tal fine gli enti pubblicano nel Bollettino Ufficiale della Regione gli avvisi relativi alla copertura dei posti, ponendo un termine per la presentazione delle domande da parte del personale di ruolo appartenente alla stessa qualifica e profilo professionale.

La copertura dei posti è effettuata attraverso graduatorie formate da una Commissione nominata dalla Giunta Regionale e composta dal Presidente della Giunta o da un suo delegato, da due funzionari di livello dirigenziale e da un rappresentante sindacale in base a criteri e modalità concordati in sede di accordo a livello regionale, tenendo comunque conto dei titoli professionali, della residenza, dell'anzianità, della situazione di famiglia dei richiedenti, dei motivi di studio.

Tale mobilità è subordinata comunque al consenso dell'ente di provenienza.

È consentito il trasferimento di personale tra Regioni nonché tra Regioni e gli Enti destinatari dell'accordo degli Enti locali, a domanda motivata e documentata del dipendente interessato e previa intesa tra gli enti a condizione dell'esistenza di posto vacante conferibile con concorso pubblico e di corrispondente profilo professionale nell'Ente di destinazione.

Dei singoli provvedimenti viene data comunicazione alle organizzazioni sindacali.

Art. 12: MOBILITÀ PER DELEGA DI FUNZIONI

La mobilità del personale in occasione di deleghe di funzioni può attuarsi o attraverso il trasferimento del personale o attraverso la sua assegnazione funzionale, e verrà disciplinata di volta in volta dalle relative leggi regionali di delega.

Dovranno comunque essere rispettati i seguenti principi:

a) nell'ipotesi che il personale venga trasferito, la Regione dovrà procedere contestualmente alla corrispondente riduzione dei propri organici, mentre l'Ente destinatario del personale dovrà provvedere al conseguente adeguamento delle proprie dotazioni organiche.

b) Il personale trasferito dovrà conservare la posizione giuridica ed economica acquisita all'atto del trasferimento.

c) Il trasferimento o l'assegnazione del personale dovranno essere effettuati, previa intesa con gli enti interessati, sulla base di criteri oggettivi concordati con le OO.SS. alivello regionale tenendo comunque conto dei titoli professionali,dell'anzianità e della situazione di famiglia dei dipendenti.

d) Nel caso di revoca della delega o di assegnazione della stessa ad ente diverso, nel rispetto del principio che il personale segue le funzioni delegate, gli accordi con le OO.SS. stabiliranno i criteri per il trasferimento del personale interessato.

e) Dei singoli provvedimento dovrà essere dato comunicazione alle OO.SS.

Art. 13: INDENNITÀ DI MOBILITÀ

Al personale interessato ai processi di mobilità spettano, ove dovute, le indennità di missione o di trasferimento previste in materia dalla normativa vigente per i dipendenti civili dello Stato.

Titolo II: NORME SULLO STATO GIURIDICO DEL PERSONALE

Art. 14: RUOLO UNICO DEL PERSONALE

Il personale della Regione è collocato in un ruolo unico ed è assegnato ad una delle seguenti qualifiche funzionali:

- dirigente di struttura organizzativa di II grado e/o con compiti equiparati (dirigente superiore) (II qualifica dirigenziale)

- dirigente di struttura organizzativa di base e/o con compiti equiparati (dirigente) (I qualifica dirigenziale)

- funzionario (VIII livello retributivo)

- istruttore direttivo (VII livello retributivo)

- istruttore (VI livello retributivo)

- collaboratore professionale (V livello retributivo)

- esecutore (IV livello retributivo)

- operatore (III livello retributivo)

- ausiliare (II livello retributivo)

- addetto alle pulizie (I livello retributivo).

Le qualifiche funzionali e la funzione dirigenziale sono esplicate nell'allegato << A >> che forma parte integrante della presente legge.

Art. 15: COSTITUZIONE DEL RAPPORTO DI IMPIEGO PROVE DI CONCORSO

L'articolo 9 della legge 8 maggio 1980, n. 12, è sostituito dal seguente.

I concorsi di ammissione alle qualifiche funzionali di cui al precedente art. 14 sono per titoli ed esami.

Gli esami per l'ammissione all'impiego consistono:

a) per il 1 ° e 2 ° livello dirigenziale: in tre prove scritte e in un colloquio, tendenti ad accertare il possesso di adeguata preparazione ed a valutare le capacità del candidato.

b) Per i livelli dal VI all'VIII in due prove scritte e in un colloquio, tendenti ad accertare il possesso di adeguata preparazione ed a valutare le capacità del candidato.

c) Per tutti gli altri livelli: in una prova scritta, in una prova pratica ed un colloquio, tendenti ad accertare il possesso di adeguata cultura generale e di cognizioni tecniche per l'espletamento delle mansioni proprie del livello, nonché l'idoneità all'uso di macchine d'ufficio.

Per la prima, seconda, terza e quarta qualifica funzionale, la prova scritta può essere effettuata mediante esame obiettivo a risposta sintetica.

Art. 16: COMMISSIONI D'ESAME

L'articolo 5 della legge 8 maggio 1980, n. 12 è sostituito dal seguente:

Le Commissioni giudicatrici dei concorsi di cui all'articolo 4 della legge 8 maggio 1980, n. 12 sono nominate dalla Giunta Regionale e sono così composte:

1) dal Presidente della Giunta Regionale o da un Consigliere da lui delegato con funzioni di Presidente;

2) Da tre esperti nelle materie oggetto di esame, designati dal Consiglio con voto limitato a due fra le seguenti categorie;

a) concorsi per livelli funzionali 7° e 8°, I e II livello dirigenziale: docenti universitari, anche a riposo, magistrati anche a riposo di qualifica non inferiore a quella di consigliere di cassazione ed equiparata; dirigenti dello Stato; dipendenti regionali di livello non inferiore a quello messo a concorso; iscritti da almeno 15 anni in Albi professionali che abilitano all'esercizio di professioni attinenti alle materie oggetto di esame;

b) concorsi per il livello funzionale 6°; docenti di ruolo presso istituti di istruzione secondaria superiore; direttivi dello Stato; dipendenti regionali di livello non inferiore a quello messo a concorso; iscritti da almeno dieci anni in Albi professionali che abilitano all'esercizio di professioni attinenti alle materie oggetto d'esame;

c) concorso per il livello funzionale 4° e 5°: docenti di ruolo presso Istituti di scuola media ed insegnanti tecnicopratici; dipendenti statali e regionali con livello non inferiore al 6 °; iscritti da almeno dieci anni in Albi professionali che abilitano all'esercizio di professioni attinenti alle materie oggetto d'esame;

 d) concorsi per livelli funzionali 1 °, 2 ° e 3 °; dipendenti regionali o statali di livello non inferiore al 6 °;

3) da un rappresentante sindacale, scelto tra una terna segnalata dalle organizzazioni sindacali maggiormente rappresentative su base nazionale e con qualifica equiparata al livello messo a concorso.

Nelle commissioni di concorso per i livelli funzionali dal quarto all'ottavo, almeno un posto di esperto deve essere destinato a docenti od insegnanti tecnico-pratici di materia oggetto di esami.

Le funzioni di segretario sono espletate da un dipendente regionale di livello non inferiore al sesto.

Art. 17: RAPPORTO DI LAVORO A TEMPO DETERMINATO

Per le assunzioni a tempo determinato trova applicazione la norma di cui al decreto del Presidente della Repubblica n. 276/1971.

Art. 18: LAVORO A TEMPO PARZIALE

In via sperimentale, la Regione può procedere alla trasformazione di posti di organico ad orario pieno, in posti ad orario ridotto, nel limite massimo che sarà definito in sede di confronti con le OO:SS., nell'intesa che ad ogni posto di tempo pieno devono corrispondere due posti a tempo parziale.

Il tempo parziale comporta un orario giornaliero di lavoro pari al 50% dell'orario normale, articolato su almeno cinque giorni lavorativi settimanali.

Al rapporto di lavoro a tempo parziale si applica la disciplina del rapporto di lavoro del personale a tempo pieno ivi compresa la incompatibilità assoluta con ogni altro rapporto di lavoro pubblico o privato o altre attività professionali.

In particolare il rapporto a tempo parziale è regolato come segue:

a) le norme di accesso sono le stesse di quelle previste per il personale a tempo pieno;

b) il trattamento economico è pari al 50% di tutte le competenze fisse e periodiche spettanti al personale a tempo pieno ivi compresa l'indennità integrativa speciale;

c) il salario di anzianità di cui al successivo articolo 23 è pari al 50% di quello spettante al personale di pari qualifica a orario intero;

d) al personale a tempo parziale spettano inoltre, per intero, le quote di aggiunta di famiglia in quanto dovute;

e) il personale a tempo parziale non può eseguire prestazioni straordinarie né può usufruire di benefici che comportino a qualsiasi titolo riduzione di orario di lavoro;

f) non possono coprire posti a tempo parziale i dipendenti con posizione funzionale di direzione o coordinamento di strutture operative.

I posti di organico a tempo pieno che si possono convertire in tempo parziale possono essere individuati esclusivamente fra quelli compresi fra il I ed il VI livello.

Comunque, e nel rispetto della precisazione di cui al precedente comma, la individuazione dei settori, dei profili professionali e la quantità di posti a tempo pieno convertibili a tempo parziale saranno definiti in sede di confronti con le OO.SS.

Il personale a tempo pieno può chiedere la trasformazione del rapporto di lavoro da tempo pieno a tempo parziale o viceversa sempre che vi siano le disponibilità dei relativi posti.

Le assunzioni a tempo parziale non precostituiscono diritto ad ottenere la trasformazione del rapporto di lavoro a tempo pieno.

L'introduzione dell'istituto a tempo parziale è subordinata alla definizione per legge dello Stato degli aspetti previdenziali del rapporto medesimo.

Art. 19: ACCESSO ALLE QUALIFICHE FUNZIONALI

a) SECONDA QUALIFICA DIRIGENZIALE

Il personale appartenente alla seconda qualifica dirigenziale esercita le proprie funzioni al livello di responsabile delle strutture organizzative di secondo grado per materia omogenea e/o per compiti di studio, ricerca ed elaborazioni complesse dirette alla formulazione e realizzazione dei programmi nell'ambito delle competenze per materia o per obiettivo.

Il contingente della seconda qualifica dirigenziale deve corrispondere sia alla responsabilità delle unità organizzative di II grado che alle esigenze di attività di elaborazione di studio e ricerca, definite dalle leggi di organizzazione, e non può comunque superare 6 volte il numero dei coordinatori così come individuati al successivo art. 20.

Per l'accesso, mediante pubblico concorso per titoli ed esami scritti ed orali, alla seconda qualifica dirigenziale, sono richiesti il possesso del diploma di laurea e una adeguata esperienza professionale acquisita nell'impiego pubblico per almeno 5 anni in carriera direttiva e per almeno 3 anni in posizione dirigenziale.

Non meno del 70% dei posti vacanti della seconda qualifica dirigenziale sono riservati al personale regionale inquadrato nella prima qualifica funzionale dirigenziale con 3 anni di anzianità nella stessa;

l'accesso interno avviene per concorso per titoli ed esami scritti ed orali.

b) PRIMA QUALIFICA DIRIGENZIALE

Il personale appartenente alla prima qualifica dirigenziale esercita le proprie funzioni a livello di responsabile della struttura organizzativa di primo grado e/o per compiti di studio e ricerca diretti alla formazione e realizzazione dei programmi nell'ambito delle competenze per materia o per obbiettivo.

Per l'accesso, mediante concorso per titoli ed esami scritti ed orali, alla prima qualifica dirigenziale, sono richiesti il possesso del diploma di laurea ed una adeguata esperienza professionale acquisita per almeno 5 anni nell'impiego pubblico in posizione direttiva, ovvero nell'esercizio per eguale periodo, della libera professione nelle discipline amministrative e tecniche, con iscrizione all'Albo Professionale; il 25% dei posti è riservato al personale regionale inquadrato nel livello VIII della presente legge con la qualifica di funzionario e con 3 anni di anzianità nella stessa.

c) ALTRE QUALIFICHE

Alle restanti qualifiche si accede per concorso pubblico per titoli ed esami scritti ed orali.

I titoli di studio richiesti sono quelli risultanti dall'allegato << A >> alla presente legge.

Il 50% dei posti disponibili messi a concorso pubblico è riservato al personale in servizio appartenente alla qualifica immediatamente inferiore che abbia in tale qualifica un'anzianità di servizio di almeno 5 anni e che sia in possesso del titolo di studio richiesto per l'accesso alla qualifica immediatamente inferiore a quella cui si concorre.

A tale riserva possono partecipare anche i dipendenti muniti del titolo di studio richiesto per il concorso esterno indipendentemente dall'anzianità di servizio.

Art. 20: FUNZIONI DI COORDINAMENTO

La funzione di coordinamento è attribuita per assicurare la direzione di vaste aree operative o il coordinamento di più settori a dirigenti appartenenti alla seconda qualifica funzionale dirigenziale.

L'incarico per la funzione di coordinamento è conferito dalla Giunta Regionale e dall'Ufficio di Presidenza del Consiglio Regionale a tempo determinato per un periodo non superiore ad anni 5; è revocabile, rinnovabile, ed è attribuito al personale inserito nella seconda qualifica dirigenziale che continua ad esercitare contemporaneamente le funzioni della propria qualifica.

Gli incarichi di coordinamento dirigenziale non possono essere superiori a 1,5 volte il numero dei membri della Giunta, più un correlato al Consiglio Regionale.

Titolo III: TRATTAMENTO ECONOMICO

Art. 21: LIVELLI RETRIBUTIVI

Alle qualifiche funzionali indicate al primo e secondo comma dell'art. 13 corrispondono i seguenti livelli retributivi annui lordi:

- dirigente di struttura organizzativa di II grado e/o con compiti equiparati (dirigente superiore) L. 14.000.000

- dirigente di struttura organizzativa di base e/o con compiti equiparati (dirigente) L. 11.200.000

- funzionario L. 8.640.000

- istruttore direttivo L. 6.400.000

- istruttore L. 5.500.000

- collaboratore professionale L. 5.200.000

- esecutore L. 4.450.000

- operatore L. 3.900.000

- ausiliario L. 3.600.000

- addetto alle pulizie L. 3.300.000.

Agli impiegati competono in aggiunta allo stipendio:

- la tredicesima mensilità, da corrispondere nella seconda metà del mese di dicembre di ogni anno in misura pari ad 1/12 dell'importo annuo dello stipendio in godimento al 1° dicembre ed in misura proporzionale al servizio effettivo prestato nell'anno;

- l'indennità integrativa speciale e le quote di aggiunta di famiglia nella misura e con i criteri stabiliti per gli impiegati civili dello Stato.

 Art. 22: INDENNITÀ

Sono previste le seguenti indennità:

a) il compenso per la funzione di coordinamento è stabilito nella misura annua fissa di L. 3.500.000 da corrispondere in 12 mensilità;

b) al personale inquadrato nella seconda qualifica dirigenziale compete un'indennità fissa di L. 4.800.000 da corrispondere in 12 mensilità;

c) al personale inquadrato nella prima qualifica dirigenziale con direzione di una struttura organizzativa di primo grado compete un'indennità annua fissa di L. 3.000.000 da corrispondere in 12 mensilità;

d) al personale inquadrato nell'ottava qualifica con direzione di unità operativa organica, compete un'indennità annua fissa di L. 1.500.000 da corrispondere in 12 mensilità;

e) al personale inquadrato nelle qualifiche settima e sesta compete un'indennità annua fissa di L. 360.000 da corrispondere in 12 mensilità;

f) al personale di vigilanza (ittica, venatoria, silvo-pastorale) inquadrato nella quinta qualifica compete l'indennità annua fissa di L. 600.000 da corrispondere in 12 mensilità. Detta indennità assorbe ogni altra indennità comunque corrisposta a tale titolo;

g) al personale inquadrato nelle qualifiche quinta, quarta e terza compete un'indennità annua fissa di L. 120.000 da corrispondere in 12 mensilità; tale indennità non compete al personale della qualifica quinta che percepisce l'indennità di L. 600.000 di cui alla precedente lettera f);

h) al personale inquadrato nella seconda qualifica compete un'indennità annua fissa di L. 60.000 da corrispondere in 12 mensilità. Al personale della prima qualifica funzionale non compete alcuna indennità;

i) al personale inquadrato nella quarta e terza qualifica funzionale, destinato a prestazioni comportanti condizioni di funzionale, destinato a prestazioni comportanti condizioni di   particolare esposizione a rischio nei settori di cui all'allegato   << B >> compete un'indennità annua fissa di 12 mensilità di   L. 240.000.

Detta indennità non è cumulabile con l'indennità di L. 120.000   spettante al personale inquadrato nelle qualifiche funzionali   quarta e terza che presta servizio in settori di attività diversi   da quelli indicati nel medesimo allegato << B >>.
