
21.Ordinamento e organizzazione regionale e degli enti dipendenti e vigilati, organi della Regione, organizzazione degli uffici e politiche del personale, commissioni, comitati e consulte

Bollettino
Bollettino Ufficiale n. 09 del 30/04/85

Oggetto
Regione - Strutture organizzative - Ordinamento

Abrogazioni
Abrogata intera legge dalla legge n. 7/1997 art. art. 47, comma 1, lettera d)

Modifiche
Modificato art. 6 dalla legge n. 12/1998 art. 1
Modificato art. 7 dalla legge n. 12/1988 art. 2
Modificato art. 7 dalla legge n. 15/1991 art. 8-bis
Modificato art. allegato A-bis dalla legge n. 12/1988 art. 3
Modificato art. allegato B dalla legge n. 7/1993 art. 1
Modificato art. allegato B dalla legge n. 15/1992 art. 34
Modificato art. allegato B dalla legge n. 10/1995 art. 4 e 32
Modificato art. allegato B parte II dalla legge n. 14/1992 art. 14

Legge Regionale 29 Aprile 1985, n. 14

Ordinamento della struttura organizzativa della Regione

Art. 1

 L'apparato tecnico-organizzativo regionale è costituito da unità   organizzative che, in corrispondenza con le materie e le funzioni   loro assegnate, assumono la denominazione di Settori - Sezioni -   Uffici.

Art. 2

Sono Settori le unità organizzative preposte alle attività  strumentalmente necessarie al funzionamento degli organi e  dell'apparato tecnico-amministrativo regionale, nonché alle   attività direttamente finalizzate alla gestione delle materie di  competenza regionale, secondo quanto disposto dall'art. 117 della  Costituzione e da leggi dello Stato, o comunque pertinenti l'azione  di Governo e di amministrazione del territorio e della  comunità propria degli organi regionali.

Ad essi è preposto personale della seconda qualifica funzionale dirigenziale.

Il numero dei Settori è fissato in 3 per il Consiglio Regionale  e in 50 per la Giunta Regionale.

I Settori, in via generale e normalmente, si articolano al loro  interno, per fasi di processo e per specificazione di materia, in Sezioni e Uffici.

Art. 3

Le Sezioni costituiscono struttura organizzativa di base e/o con compiti di studio e ricerca diretta alla formulazione e realizzazione dei programmi nell'ambito delle competenze per  materie e per obiettivi.

Ad essi è preposto personale della prima qualifica funzionale dirigenziale.

Gli Uffici costituiscono le unità operative organiche.

Ad essi sono preposti dipendenti della ottava qualifica funzionale.

Art. 4

Salvo quanto previsto dall'art. 10 della presente legge la preposizione del personale alla responsabilità dei Settori - Sezioni - Uffici è disposta, nell'ambito delle proprie competenze,   dall'Ufficio di Presidenza del Consiglio Regionale, e dalla Giunta Regionale, rispettivamente su proposta del Presidente del Consiglio, del Presidente della Giunta e dell'Assessore competente per materia, sentito il Consiglio di Amministrazione del Personale. Le strutture organizzative della Giunta Regionale si articolano, in forma anche territorialmente decentrata, a dimensione provinciale e comprensoriale.

Sono fatte salve le rilevanze esterne attribuite ad articolazioni decentrate provinciali da leggi statali.

Art. 5

Le leggi di approvazione di piani e progetti indicano, volta a volta, le eventuali modifiche da apportare alla struttura dell'apparato regionale nonché alle dotazioni organiche eventualmente da adeguare alle nuove finalità e procedure, con l'osservanza dei limiti posti dai contratti nazionali dei dipendenti regionali.

Le leggi di delega delle funzioni amministrative e di costituzione di Enti ed Aziende regionali prevedono anche i trasferimenti o i comandi di personale che, caso a caso, si rendano necessari,   fatti salvi i diritti e le garanzie previste dagli artt. 17 e 18 della legge regionale 31 agosto 1974, n. 11 e successive  modificazioni.

Art. 6

I Settori - Servizi - Uffici del Consiglio Regionale sono articolati secondo quanto previsto nell'allegata Tabella << A >> che fa parte integrante della presente legge.

Art. 7

Il Segretario del Consiglio Regionale assolve i compiti attribuitigli dal Regolamento interno e dalle leggi vigenti.

Art. 8

I Settori - Servizi - Uffici della Giunta regionale sono articolati secondo quanto previsto nella allegata Tabella << B >> che fa parte integrante della presente legge.

Art. 9

La funzione di coordinamento prevista dalla legge regionale n. 47/1977, assicura la direzione di vaste aree operative ivi comprese il Comitato e le Sezioni di Controllo ed è attribuita dalla Giunta   Regionale a dirigenti appartenenti alla seconda qualifica funzionale dirigenziale, fatte salve le attribuzioni del Consiglio per la parte di competenza.

Essa è conferita, a tempo determinato e per un periodo non superiore ad anni 5 e, cessa comunque, all'atto della elezione di una nuova Giunta o all'atto di rinnovo dell'Ufficio di presidenza del Consiglio Regionale per decadenza dell'organo che l'ha conferita.

Il funzionario della seconda qualifica funzionale con incarico di coordinamento continua ad esercitare le funzioni della propria qualifica.

Gli incarichi di coordinamento, sulla base di 9 membri della Giunta così come previsto nello Statuto della Regione, non possono superare il numero di 14, più uno di competenza del   Consiglio Regionale, che corrisponde con l'incarico di Segretario del Consiglio.

Art. 10

La responsabilità del Settore Segreteria e la responsabilità del Settore Gabinetto e Affari Generali della Giunta Regionale sono attribuite dalla Giunta stessa, su proposta del Presidente, ai dipendenti della secondo qualifica funzionale dirigenziale.

Il Segretario della Giunta assolve, inoltre, i compiti attribuitigli dal Regolamento della Giunta, adottato in attuazione dell'art. 23 dello Statuto Regionale.

Nel rispetto del numero massimo degli incarichi di coordinamento fissato dal precedente art. 9, i responsabili dei Settori indicati nel 1° comma del presente articolo sono incaricati del  coordinamento delle rispettive aree operative.

Art. 11

Gli incarichi di responsabilità previsti dalla presente legge possono essere sempre revocati con motivato provvedimento dell'organo che li ha disposti, su proposta rispettivamente del   Presidente del Consiglio Regionale e dell'Assessore competente per materia.

Art. 12

Sono abrogate le norme regionali che risultino incompatibili o in contrasto con la presente legge.

Art. 13

La presente legge è dichiarata urgente, ai sensi dell'art. 127 della Costituzione e dell'art. 38 dello Statuto Regionale ed entra in vigore il giorno successivo a quello della sua pubblicazione nel   Bollettino Ufficiale della Regione.

È fatto obbligo a chiunque spetti, di osservarla e di farla osservare come legge della Regione Molise.
