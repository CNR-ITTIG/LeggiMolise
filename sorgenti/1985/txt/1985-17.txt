
21.Ordinamento e organizzazione regionale e degli enti dipendenti e vigilati, organi della Regione, organizzazione degli uffici e politiche del personale, commissioni, comitati e consulte

Bollettino
Bollettino Ufficiale n. 01 del 16/01/85

Oggetto
Regione - Personale - Inquadramenti - Trasferimenti al servizio sanitario nazionale

Abrogazioni


Modifiche


Legge Regionale 9 Gennaio 1985, n. 3

Modalità per l'inquadramento nel ruolo unico regionale di cui al III ed al VI comma dell'art. 5 della legge regionale n. 32 del 2 settembre 1980

Art. 1

La presente legge disciplina, in attuazione del 5° comma  dell'art. 5 della legge regionale 2 settembre 1980, n. 32,  l'inquadramento nel ruolo unico regionale del personale di cui all'art. 5, comma 3° e 6°, della legge regionale n. 32/1980; e, in attuazione delle disposizioni di cui all'art. 32, 2° comma, e dell'art. 67, 2° comma, della legge 23 dicembre 1978, n. 833, il trasferimento di personale regionale al servizio sanitario nazionale.

Art. 2

Il personale comandato alla Regione Molise, ai sensi delle leggi: 17 agosto 1974, n. 386; 29 giugno 1977, n. 349 e 23 dicembre 1978, n. 833, che si avvalga della facoltà di opzione di cui al terzo comma dell'art. 5 della legge regionale N. 32 del 2 settembre 1980 è inquadrato nel ruolo unico del personale dipendente dalla Regione in base ai criteri contenuti nella legge regionale n. 1   del 3 gennaio 1983.

Art. 3

In conformità alle disposizioni di cui all'art. 32, 2° comma e all'art. 67, 2° comma della legge 23 dicembre 1978, n. 833, il personale di ruolo, dipendente dalla Regione Molise, che, alla data di entrata in vigore della legge regionale 12 gennaio 1981,  n. 3, trovavasi in servizio, da data non successiva al 30 giugno 1980, presso gli uffici dei medici e dei veterinari provinciali, nonché il personale di cui all'art. 5 comma 1° lett. a) della legge regionale 2 settembre 1980, n. 32, che presenti domanda di iscrizione nei ruoli nominativi regionali del personale del servizio sanitario nazionale entro sessanta giorni dalla data di entrata in vigore della presente legge, è trasferito al   Servizio Sanitario Nazionale ed iscritto nei ruoli medesimi sulla base delle Tabelle di equiparazione allegate al D.P.R. 20 dicembre 1979, n. 761.

Il personale di cui al precedente comma è assegnato all'Unità Sanitaria Locale nella cui circoscrizione aveva sede l'ufficio di provenienza o all'Unità Sanitaria Locale presso la quale il   personale stesso presta servizio in posizione di comando.

Art. 4

Al personale inquadrato nel ruolo unico dei dipendenti della Regione, a norma della presente legge, si applica, ai fini del trattamento assistenziale, previdenziale e di quiescenza, la disciplina prevista dall'art. 7 della legge regionale 3 gennaio 1983, n.1.

Art. 5

La presente legge è dichiarata urgente ai sensi dell'art. 127 della Costituzione e dell'art. 38 dello Statuto Regionale ed entra in vigore il giorno successivo a quello della sua pubblicazione nel Bollettino Ufficiale della Regione Molise.

È fatto obbligo, a chiunque spetti di osservarla e di farla osservare come legge della Regione Molise.
