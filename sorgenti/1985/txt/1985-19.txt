
17.Lavori pubblici e acquedotti

Bollettino
Bollettino Ufficiale n. 01 del 16/01/85

Oggetto
Lavori e opere pubbliche - Esecuzione - Disciplina - Procedure - Disposizioni

Abrogazioni


Modifiche


Legge Regionale 4 Gennaio 1985, n. 1

Modifiche al primo comma dell'art. 3 della legge regionale 14 luglio 1979, n. 19 e all'art. 2 della legge regionale 23 maggio 1980, n. 20 - Norme per l'esecuzione dei lavori e delle opere pubbliche di interesse regionale

Art. 1

Il primo comma dell'art. 3 della legge regionale 14 luglio 1979, n. 19 e l'art. 2 della legge regionale 23 maggio 1980, n. 20, sono soppressi e così sostituiti:

<< I progetti di tutte le opere e lavori, di cui all'art. 1, sono approvati dal competente organo dell'Ente:

a) senza alcun parere consultivo per i progetti di importo fino a 150 milioni di lire e per i progetti di qualsiasi importo che siano stralci di progetti generali già approvati, redatti in forma esecutiva e tali riconosciuti in sede di formulazione del relativo parere, ovvero che derivino da progetti già approvati per aggiornamento di prezzi effettuato ai sensi del secondo comma dell'art. 8 della legge 10 dicembre 1981, n. 741, nonché per i progetti di qualsiasi importo che non usufruiscano di contributi regionali e statali;

b) previo parere del Responsabile dell'Ufficio Tecnico dell'Ente per i progetti generali esecutivi di importo fino a 500 milioni di lire, nonché per i progetti generali di massima di importo fino a 500 milioni di lire e relativi lotti esecutivi; qualora l'Ente non disponga di Ufficio Tecnico, od il Responsabile dello stesso non sia professionalmente competente, il parere verrà dato dal  Responsabile del Settore regionale competente in materia, purché munito del necessario titolo professionale, oppure da altro funzionario del Settore stesso, di livello direttivo e professionalmente competente, delegato dal rispettivo responsabile di Settore;

c) previo parere del Comitato Tecnico Amministrativo Regionale di cui al successivo art. 10, per i progetti generali esecutivi di importo superiore a 500 milioni di lire nonché per i progetti generali di massima di importo superiore a 500 milioni di lire e relativi lotti esecutivi >>.

Art. 2

La presente legge è dichiarata urgente ai sensi dell'art. 127 della Costituzione e dell'art. 38 dello Statuto Regionale ed entra in vigore il giorno successivo a quello della sua pubblicazione nel Bollettino Ufficiale della Regione.

È fatto obbligo a chiunque spetti di osservarla e di farla osservare come legge della Regione Molise.
