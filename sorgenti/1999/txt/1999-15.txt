
21.Ordinamento e organizzazione regionale e degli enti dipendenti e vigilati, organi della Regione, organizzazione degli uffici e politiche del personale, commissioni, comitati e consulte
15.Industria

Bollettino
Bollettino Ufficiale n. 18 del 01/10/1999

Oggetto
Procedure espropriative per i Consorzi di Sviluppo Industriale

Abrogazioni


Modifiche


LEGGE REGIONALE 22 settembre 1999, n. 30.

Disciplina delle procedure espropriative per i Consorzi di Sviluppo Industriale.

Art. 1

Finalità

1. La Regione Molise, nelle more della approvazione di una disciplina organica di intervento in materia di Consorzi di Sviluppo Industriale, da effettuare in attuazione dell'art. 65 del D.P.R. 24 luglio 1977, n. 616 e dell'art. 36 della Legge 5 ottobre 1991, n. 317, detta norme per il riordinamento delle funzioni amministrative e la disciplina dei poteri in materia di espropriazione per pubblica utilità relativi agli interventi dei Consorzi di Sviluppo Industriale.

Art. 2

Dichiarazione di pubblica utilità, di urgenza e indifferibilità

1. I programmi ed i progetti delle opere e delle infrastrutture approvati dai competenti Organi dei Consorzi di Sviluppo Industriale operanti nella Regione Molise sono dichiarati di pubblica utilità urgenti ed indifferibili a tutti gli effetti di legge.

2. Gli effetti della dichiarazione di pubblica utilità, di urgenza e indifferibilità cessano se i programmi ed i progetti approvati non hanno avuto inizio nel triennio successivo alla data della loro approvazione.

Art. 3

Espropriazioni

1. Per le espropriazioni continua ad applicarsi la procedura già prevista dall'art. 53 del Testo Unico delle leggi sugli Interventi nel Mezzogiorno, approvato con D.P.R. 6 marzo 1978, n. 218.

2. Per la deterrninazione delle indennità di espropriazione, da corrispondere ai proprietari, si applica la normativa di cui all'art. 5/bis della legge 8 agosto 1992, n. 359.

Art. 4

Delega di funzioni

1. Le funzioni che, ai sensi del succitato D.P.R. n. 218/ 1978, venivano esercitate dai Prefetti sono delegate al Presidente della Provincia competente per territorio.

Art. 5

Occupazioni temporanee di urgenza

1. L'occupazione di urgenza delle aree da espropriare è pronunciata, su richiesta del consorzio, con decreto del Sindaco del Comune nel cui territorío ricadono le opere pubbliche o di interesse pubblico da eseguire.

2. Per quanto non disciplinato dal presente articolo alla procedura di occupazione di urgenza delle aree di cui al primo comma si applicano, in quanto compatibili, le norme contenute nella legge 25 giugno 1865, n. 2359, 22 ottobre 1971, n. 865, 3 gennaio 1978, n. 1, nonché nella legge regionale 14 luglio 1979, n. 19.

Art. 6

Dichiarazione di urgenza

1. La presente legge regionale è dichiarata urgente ai sensi dell'art. 127 della Costituzione ed entra in vigore il giorno della sua pubblicazione nel Bollettino Ufficiale della Regione Molise.

2. È fatto obbligo a chiunque spetti di osservarla e farla osservare come legge della Regione Molise.
