
01.Agricoltura, foreste, zootecnia, bonifica e irrigazione

Bollettino
BOLLETTINO UFFICIALE DELLA REGIONE MOLISE  N. 13 del 15 giugno 2002

Oggetto
Zootecnia - Finanziamenti - Libri genealogici - Controlli funzionali

Abrogazioni


Modifiche


LEGGE REGIONALE 7 giugno 2002, n. 9 .

Modifiche alla legge regionale 10 aprile 1997 n. 8, ad oggetto: " Costituzione di un fondo straordinario per il finanziamento temporaneo delle attività di tenuta dei libri genealogici e di effettuazione dei controlli funzionali demandate alle Associazioni provinciali degli allevatori".

ARTICOLO 1

1. "L'articolo 1 della legge regionale 10 aprile 1997 n. 8, è così modificato:

Finalità

1. Per garantire una efficace funzionalità delle Associazioni provinciali degli allevatori, la Regione Malise costituisce, presso la Tesoreria regionale, un fondo straordinario al fine di consentire il tempestivo avvio dei programmi annuali, previsti a favore del comparto zootecnico, per la tenuta dei libri genealogici e l'effettuazione dei controlli funzionali alle stesse demandate ai sensi dell'art. 5 della legge regionale 4 settembre 1979, n. 27 e successive modificazioni. 

2. Il fondo di cui al comma 1 può essere attivato presso la Tesoreria regionale anche tramite apertura, da parte delle Associazioni interessate, di apposito conto corrente vincolato, infruttifero per le stesse e regolato da convenzione tra le parti (Regione, Associazioni degli allevatori e Tesoreria regionale). 

3. Il fondo straordinario di cui al comma 1 ha la durata di dieci anni dall'anno della sua costituzione e rientrerà nelle disponibilità della Regione Molise maggiorato degli interessi maturati presso la Tesoreria regionale, ovvero sul conto corrente vincolato di cui al precedente comma" . 

La presente legge sarà pubblicata nel Bollettino Ufficiale della Regione. È fatto obbligo a chiunque spetti di osservarla e farla osservare come legge della Regione Molise.
