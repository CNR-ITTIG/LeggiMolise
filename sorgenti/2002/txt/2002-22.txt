
13.Formazione professionale, istruzione, assistenza scolastica, edilizia scolastica, università

Bollettino
BOLLETTINO UFFICIALE DELLA REGIONE MOLISE  N. 22 del 16 ottobre 2002

Oggetto
Corsi di formazione professionale - Rendicontazione della spese - Certificazione contabile - Disposizioni.

Abrogazioni


Modifiche


LEGGE REGIONALE 7 ottobre 2002, n. 24.

Norme concernenti la rendicontazione e la certificazione in materia di corsi di formazione professionale.

Art. 1

Campo di applicazione

1. La presente legge disciplina: 

a) l'attività di revisione contabile e finanziaria dei rendiconti delle spese, predisposti dagli organismi di formazione professionale, dalle aziende ed in genere da soggetti che realizzano o hanno realizzato attività formative;

b) le misure di semplificazione in materia di certificazione contabile con riguardo agli interventi formativi attuati sulla base della programmazione regionale, nazionale e comunitaria.

2. La nuova disciplina si fonda sul presupposto della funzione principale di assistenza tecnica e di controllo che la Regione è chiamata a svolgere nei confronti dei soggetti di cui al comma precedente.

Art. 2 

Rendicontazione

1. A partire dall'entrata in vigore della presente legge, i soggetti affidatari di interventi formativi da parte della Regione Molise, hanno l'obbligo di produrre, entro i termini previsti, un rendiconto analitico delle spese sostenute, mediante apposita scheda riassuntiva delle stesse e mettere a disposizione della Regione, per gli accertamenti di cui al successivo punto 3 e per la durata di almeno cinque anni, tutta la documentazione in originale. 

2. Tale obbligo potrà essere assolto anche mediante apposita certificazione contabile, rilasciata da dottori o ragionieri commercialisti, ovvero da società o professionisti, regolarmente iscritti da non meno di tre anni nel registro dei revisori contabili di cui al decreto legislativo 27 gennaio 1992, n. 88 e del D.P.R. 20 novembre 1992, n. 474 e successive modificazioni ed integrazioni.

3. La certificazione di cui al precedente comma deve attestare la corrispondenza del risultato contabile con quello di gestione delle attività rendicontate, nonché la rispondenza dello stesso all'attuazione delle normative comunitarie, nazionali e regionali. Dalla certificazione devono emergere gli importi richiesti dal soggetto attuatore e certificati come spettanti quale saldo definitivo dell'intera azione formativa svolta,

4. Il competente Servizio regionale dispone controlli, accertamenti ed indagini sulla base del principio comunitario della campionatura.

Art. 3 

Attività pregressa

1. I soggetti affidatari di interventi formativi di cui al precedente articolo 1, comma 1, lettera a), riferiti a periodi pregressi all'entrata in vigore della presente legge e comunque fino al 31 dicembre 1999, hanno facoltà di presentare, per i rendiconti ancora aperti, con le procedure del relativo regolamento da emanarsi dalla Giunta regionale, sentita la competente commissione, entro 60 giorni dall'entrata in vigore della presente legge, la certificazione contabile di cui al precedente articolo 2, comma 2.

2. L'Assessorato regionale alla Formazione Professionale valuterà la documentazione prodotta e procederà alla chiusura dei rendiconti tenendo conto dei seguenti principi generali:

a) assenza di condanne penali relative alle azioni formative di cui al precedente comma 1;

b) ammissibilità delle spese, per ciascun soggetto attuatore, in ogni caso, in misura non eccedente i limiti dei preventivi finanziari previsti nei progetti approvati e indicati in convenzione.

Art. 4

Pubblicazione 

1. La presente legge entra in vigore il giorno successivo a quello della sua pubblicazione nel Bollettino Ufficiale della Regione Molise. 

La presente legge sarà pubblicata nel Bollettino Ufficiale della Regione. È fatto obbligo a chiunque spetti di osservarla e farla osservare come legge della Regione Molise.
