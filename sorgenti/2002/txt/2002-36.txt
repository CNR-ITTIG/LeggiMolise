
21.Ordinamento e organizzazione regionale e degli enti dipendenti e vigilati, organi della Regione, organizzazione degli uffici e politiche del personale, commissioni, comitati e consulte

Bollettino
BOLLETTINO UFFICIALE DELLA REGIONE MOLISE  N. 13 del 15 giugno 2002

Oggetto
Benefici al circolo ricreativo dei dipendenti regionali

Abrogazioni


Modifiche


LEGGE REGIONALE 7 giugno 2002, n. 10.

Provvedimenti in favore del Circolo ricreativo dipendenti Regione Molise.

Art. 1 

1. La Regione Molise, al fine di favorire la promozione e lo sviluppo delle attività culturali, turistiche, sociali, ricreative e sportive ed in attuazione dei principi espressi dalla legge 29 marzo 1993, n. 93 e successive modificazioni ed integrazioni, concede al "Circolo ricreativo dipendenti Regione Molise" (CRAL) un contributo finanziario annuo. 

2. La Regione concede altresì, a richiesta, l'uso gratuito di aree, locali ed altri beni appartenenti al patrimonio regionale. 

Art. 2 

1. La concessione del contributo finanziario di cui all'articolo precedente è finalizzata a sostenere le iniziative del Circolo rivolte a sviluppare momenti di aggregazione e socializzazione. 

2. Il contributo finanziario viene erogato annualmente con deliberazione della Giunta regionale. 

3. Il contributo non può essere erogato se non sia stato approvato dall'assemblea dei soci del Circolo il conto consuntivo dell'anno precedente nonché il bilancio di previsione dell'anno di riferimento del programma di attività entro il 31 marzo di ogni anno. 

4. Il contributo può essere utilizzato esclusivamente per le finalità del Circolo. 

5. La concessione in uso gratuito di aree, locali ed altri beni di cui al precedente articolo l viene stabilita con deliberazione della Giunta regionale contenente le modalità d'uso, previa richiesta motivata del presidente del Circolo ricreativo. 

Art. 3 .

1. In relazione a specifiche attività o manifestazioni organizzate dal Circolo ed aventi notevole rilevanza esterna, possono essere erogati contributi straordinari in aggiunta a quelli di cui agli articoli precedenti.

Art. 4 

1. Agli oneri derivanti dall'applicazione della presente legge si farà fronte nel modo seguente: 

per gli articoli 1 e 2

quantificati in Euro 10.329,13

per l'anno 2002 mediante l'istituzione di apposito capitolo

nella legge di variazione del bilancio regionale 2002;

per l'articolo 3

mediante l'istituzione di apposito capitolo nella parte

della spesa del bilancio regionale riferito all'esercizio

finanziario nel quale sono erogati i contributi straordinari. 

2. Per gli esercizi finanziari successivi la quantificazione della spesa sarà determinata con la stessa legge approvativa del bilancio. 

Art. 5 

1. I dipendenti inclusi nelle rappresentative regionali composte per la partecipazione a manifestazioni hanno diritto, in tali circostanze, ad assentarsi dall'ufficio, salvo a recuperare tutte le ore di lavoro non rese in turni di servizio pomeridiano da effettuarsi nei successivi 60 giorni. 

2. Il dispositivo del comma precedente si applica esclusivamente ai dipendenti che partecipano, in rappresentanza della Regione Molise, a manifestazioni autorizzate dalla Giunta Regionale. 

3. La deliberazione di autorizzazione, adottata a domanda del CRAL, dovrà contenere: 

l'indicazione della manifestazione; 

i termini del suo svolgimento; 

l'elenco delle persone interessate; 

il programma di recupero delle ore di lavoro non effettuate. 

Art. 6 

1. Ai fini di adempiere ai compiti organizzativi, il dipendente regionale Presidente del CRAL, o suo delegato, è autorizzato a svolgere i compiti di organizzazione delle attività del Circolo durante il normale orario di lavoro. 

2. Il Presidente del CRAL, o suo delegato, previa autorizzazione del Presidente della Regione, può assentarsi dall'ufficio, per compiti inerenti la sua qualità, salvo a recuperare le ore di lavoro non effettuate, con le modalità di cui al precedente art. 5. 

Art. 7 

1. La presente legge sarà pubblicata sul Bollettino Ufficiale della Regione Molise.

2. È fatto obbligo a chiunque spetti di osservarla e di farla osservare come legge della Regione Molise.
