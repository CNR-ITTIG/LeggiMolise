
01.Agricoltura, foreste, zootecnia, bonifica e irrigazione

Bollettino
BOLLETTINO UFFICIALE DELLA REGIONE MOLISE  N. 24 del 16 novembre 2002

Oggetto
Attività tecnico-scientifica in agricoltura - Consorzio Regionale di difesa - Compiti - Disciplina.

Abrogazioni


Modifiche


LEGGE REGIONALE 6 novembre 2002, n. 31.

Disciplina dell'attività tecnica del Consorzio Regionale Molisano di Difesa.

Art. 1

Finalità

La Regione Molise allo scopo di regolamentare e di disciplinare l'attività tecnico-scientifica in agricoltura, riconosce l'attività del Consorzio regionale di difesa (Co.Re.Di.Mo), istituito ai sensi dell'art. 10 della legge 15 ottobre 1981, n. 590 e successive modificazioni ed integrazioni e della legge regionale 24 gennaio 1984, n. 1.

Per il raggiungimento delle finalità di cui al comma 1, la Regione, attraverso affidamenti ed apposite convenzioni col Co.Re.Di.Mo., può attivare gli interventi di competenza di cui alla presente legge.

Art. 2

Compiti

Il Co.Re.Di.Mo., in armonia con la legge regionale 13 marzo 1996, n. 17 e con la legge regionale 24 marzo 1997 n. 6, svolge le seguenti attività:

a) assistenza tecnica specialistica nel settore fitosanitario alle aziende agricole impegnate in programmi di coltivazione a basso impatto ambientale,nonchè in programmi di agricoltura biologica e delle produzioni vegetali per la zootecnia biologica;

b) sperimentazione e divulgazione delle tecniche di coltivazione a basso impatto ambientale finalizzato alla diffusione della difesa fitosanitaria in conformità con i programmi regionali;

c) collaborazione con la struttura regionale competente in materia di agricoltura alla formulazione ed all'aggiornamento annuale dei disciplinari di produzione integrata da sottoporre alla Commissione regionale per l'Agricoltura biologica e la produzione integrata;

d) redazione e diffusione  di " comunicati" e/o "bollettini fitosanitari", in collaborazione con il Servizio fitosanitario regionale e con l'Agenzia regionale per la protezione dell'ambiente (A.R.P.A.M.);

e) controllo sulle peroduzioni provenienti da aziende agricole impegnate in programmi di coltivazione a basso impatto ambientale nonchè in programmi di agricoltura biologica e delle produzioni vegetali per la zootecnia biologica, in collaborazione con l'A.R.P.A.M. e nell'ambito delle rispettive competenze;

f) collaborazione con il Servizio fitosanitario regionale per le attività di monitoraggio dei patogeni soggetti a "lotta obbligatoria", per lo svolgimento di indagini sistematiche e periodiche per verificare la presenza di organismi nocivi nelle zone protette di cui all'art. 8, lettera c) del decreto legislativo n. 536/1992, e comunicazione al Servizio fitosanitario regionale dell'eventuale scoperta di tali patogeni;

g) analisi di laboratorio previste da programmi regionali di miglioramento delle produzioni agricole e/o di studio del territorio, in collaborazione con altri soggetti pubblici e/o privati;

h) controllo e taratura delle macchine irroratrici;

i) aggiornamento e formazione rivolti agli operatori agricoli per il corretto impiego dei fitofarmaci;

j) attività di "georeferenziazione" delle aziende agricole impegnate in programmi di coltivazione a basso impatto ambientale e biologico, anche attraverso l'istituzione di una "Anagrafe aziendale regionale", in collaborazione con altri soggetti pubblici e/o privati;

k) assistenza tecnica per il corretto utilizzo dei prodotti fitosanitari, finalizzata a produzioni agricole suscettibili di "marchio regionale";

l) attività di valutazione di impatto riferite al settore agricolo e forestale, in collaborazione con gli organismi regionali competenti;

m) monitoraggio dei parametri di qualità dei prodotti vegetali;

n) monitoraggio ambientale del suolo agrario e climatico-meteorologico.

Art. 3

Procedure

Per la realizzazione degli interventi e delle attività previste dall'articolo 2 la Giunta regionale adotta atto formale di affidamento cui fa seguito la stipula di apposita convenzione con il Consorzio.

Le attività relative al settore fitosanitario sono svolte in collaborazione con il Servizio fitosanitario regionale e vengono esercitate sotto le direttive e la vigilanza della struttura regionale competente in materia fitosanitaria. Il Consorzio, previa autorizzazione della Regione, può assumere compiti specifici, nell'ambito del settore fitosanitario, commissionati da enti ed organismi pubblici e/o privati.

Il  Co.Re.Di.Mo., in aggiunta ai compiti di cui al comma 1 e nel rispetto del proprio statuto, può svolgere ulteriori compiti per conto della Regione Molise, previo formale affidamento del relativo incarico da parte della Giunta regionale.

Art. 4

Rinvio

Per quanto non previsto dalla presente legge, si applicano le norme di cui alla legge regionale 24 gennaio 1984, n. 1.

Art. 5

Entrata in vigore

La presente legge è dichiarata urgente ed entra in vigore il giorno successivo a quello della sua pubblicazione sul Bollettino Ufficiale della Regione Molise.

La presente legge sarà pubblicata nel Bollettino Ufficiale della Regione. È fatto obbligo a chiunque spetti di osservarla e farla osservare come legge della Regione Molise.
