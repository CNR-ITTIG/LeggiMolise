
06.Consiglieri regionali e gruppi consiliari

Bollettino
BOLLETTINO UFFICIALE DELLA REGIONE MOLISE – N. 30 del 31 dicembre 2002

Oggetto
Legge regionale 4 novembre 1991 n. 20 ad oggetto: "Testo unico delle norme in materia di funzionamento e di assegnazione di personale ai Gruppi consiliari" - Modifiche

Abrogazioni


Modifiche


LEGGE REGIONALE 24 dicembre 2002, n. 43.

Modifiche alla legge regionale 4 novembre 1991 n. 20, ad oggetto: "Testo unico delle norme in materia di funzionamento e di assegnazione di personale ai Gruppi consiliari".

ARTICOLO 1

1. L'articolo 3 della legge regionale n. 20/1991 è sostituito dal seguente:

			

			"Art. 3

			1. Per il funzionamento di ciascun Gruppo consiliare, costituito a norma di regolamento interno del Consiglio, è previsto un contributo mensile, a carico dei fondi a disposizione del Consiglio regionale consistente:

			a) in una quota fissa di Euro 1.125,00 (MILLECENTOVENTICINQUE/00);

			b) in una quota variabile calcolata nel modo seguente, in relazione alla consistenza numerica di ciascun gruppo consiliare:

			- Euro 450,00 (QUATTROCENTOCINQUANTA/00) per ogni unità fino a quattro consiglieri;

			- Euro 375,00 (TRECENTOSETTANTACINQUE/00) per ogni altra unità;

			c) in una quota fissa di Euro 1.500,00 (MILLECINQUECENTO/00) per spese di aggiornamento, di stampa, di studio e documentazione, comprese le acquisizioni di consulenze qualificate e la collaborazione professionale di esperti, nonché per la diffusione nella società civile della conoscenza dell'attività dei gruppi consiliari.".

2. Le quote di cui alle lettere a), b) e c) del comma 1 saranno aggiornate annualmente, a decorrere dall'anno successivo all'entrata in vigore della presente legge, mediante l'applicazione delle variazioni dei prezzi al consumo accertati dall'ISTAT.

3. Nei limiti delle somme di cui al comma 1, i gruppi possono aprire propri uffici territoriali. L'autorizzazione all'eventuale assegnazione di locali e di attrezzature è deliberata dall'Ufficio di Presidenza.

ARTICOLO 2

1. Il comma 1 dell'articolo 8 della legge regionale n. 20/1991 è sostituito dal seguente:

	"1. I gruppi consiliari che non possono ovvero non intendono avvalersi di personale regionale di ruolo o di personale dipendente di altri enti pubblici a tal fine comandato presso la Regione, ovvero che se ne avvalgono solo per una parte del contingente numerico loro spettante, ricevono, per ogni altra unità di personale non assegnata, un finanziamento mensile, erogato anticipatamente al mese di riferimento calcolato in base alla retribuzione annua stabilita dal Contratto Collettivo di Lavoro del Comparto Regioni ed Autonomie Locali, del dipendente regionale di pari livello non utilizzato, comprendente tredicesima mensilità, contributo dovuto dall'Ente per il Comparto Regione, IRAP, contributi dovuti all'INAIL. Per il calcolo del trattamento di fine rapporto si farà riferimento alla legge n. 297/1982. È fatto obbligo ai gruppi consiliari di presentare, con cadenza quadrimestrale, il rendiconto delle somme erogate e delle spese sostenute.".

ARTICOLO 3

1. La legge regionale 2 agosto 2002 n. 17, concernente:

<<Modifiche ed integrazioni alla legge regionale n. 20 del 4 novembre 1991, ad oggetto: "Testo unico delle norme in materia di funzionamento e di assegnazione di personale ai gruppi consiliari">>, è abrogata.

ARTICOLO 4

1. La presente legge entra in vigore il giorno successivo a quello della sua pubblicazione sul Bollettino Ufficiale della Regione Molise. È fatto obbligo a chiunque spetti di osservarla e di farla osservare come legge della Regione Molise.
