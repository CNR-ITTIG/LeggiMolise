
21.Ordinamento e organizzazione regionale e degli enti dipendenti e vigilati, organi della Regione, organizzazione degli uffici e politiche del personale, commissioni, comitati e consulte

Bollettino
BOLLETTINO UFFICIALE DELLA REGIONE MOLISE - N. 33 del 16 novembre 2005

Oggetto
Commissione consiliare a carattere temporaneo d'indagine sullo stato della gestione degli interventi post-terremoto e post-alluvione - Istituzione - Compiti - Durata 

Abrogazioni


Modifiche


LEGGE REGIONALE 11 novembre 2005, n. 40.

Istituzione della Commissione consiliare a carattere temporaneo d'indagine sullo stato della gestione degli interventi post-terremoto e post-alluvione.

Art. 1

Costituzione e composizione della Commissione

1.  È istituita, ai sensi dell'articolo 18 dello Statuto regionale e dell'articolo 19 del Regolamento interno del Consiglio regionale, la Commissione consiliare a carattere temporaneo d'indagine sullo stato della gestione degli interventi a favore delle popolazioni colpite dal terremoto dell'ottobre 2002 e dall'alluvione del gennaio 2003; di seguito denominata "Commissione".

2.  La Commissione si compone di sette consiglieri regionali, quattro dei quali rappresentano i gruppi consiliari di maggioranza e tre quelli di opposizione.

3.  Il presidente della Commissione è eletto a maggioranza dei componenti assegnati.

4.  Per quanto non previsto dalla presente legge, l'organizzazione ed il funzionamento della Commissione so-no regolati dalle disposizioni statutarie e regolamentari. Essa, in particolare, esercita i poteri previsti per le Commissioni permanenti ai commi quinto e sesto dell'articolo 18 dello Statuto regionale.

Art. 2

Compiti della Commissione

1.  La Commissione è istituita al fine di fornire al Consiglio regionale il quadro dettagliato dell'attività svolta, dei risultati conseguiti e dei benefici prodotti nell'ambito della gestione degli interventi di cui al comma 1 dell'articolo 1.

In particolare essa riferisce all'Assemblea circa:

a) le modalità adottate per la stima dei fabbisogni finanziari relativi agli interventi, i fondi disponibili e la relativa provenienza, le risorse impegnate ed erogate;

b) le modalità e i criteri di erogazione dei contributi ai Comuni e i relativi controlli sull'utilizzo;

c) le modalità e i criteri di erogazione dei contributi a soggetti pubblici e privati per opere pubbliche ed i relativi controlli sull'utilizzo.

Art. 3

Durata

1.  La Commissione deve ultimare i propri lavori entro sei mesi dal suo insediamento, termine prorogabile, per una sola volta, di ulteriori due mesi con deliberazione non legislativa del Consiglio regionale.

2.  Al termine dei lavori la Commissione presenta al Consiglio una relazione sui risultati dell'indagine.

Art. 4

Entrata in vigore

1.  La presente legge entra in vigore il giorno successivo a quello della sua pubblicazione sul Bollettino Ufficiale della Regione Molise.

   La presente legge sarà pubblicata nel Bollettino Ufficiale della Regione. È fatto obbligo a chiunque spetti di osservarla e farla osservare come legge della Regione Molise.

Data a Campobasso, addì 11 novembre 2005
