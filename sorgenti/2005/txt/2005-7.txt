
30.Promozione e organizzazione di attività culturali e delle tradizioni locali, associazionismo

Bollettino
BOLLETTINO UFFICIALE DELLA REGIONE MOLISE - N. 39 del 16 dicembre 2005

Oggetto
Istituzione della giornata regionale  della donazione del midollo osseo dedicata a Carolina Sabatelli.

Abrogazioni


Modifiche


LEGGE REGIONALE 6 dicembre 2005, n. 46.

Istituzione della giornata regionale della donazione del midollo osseo dedicata a Carolina Sabatelli.

Art. 1

Istituzione della giornata regionale della donazione del midollo osseo dedicata a Carolina Sabatelli

1. La Regione Molise istituisce la "Giornata regionale della donazione del midollo osseo dedicata a Carolina Sabatelli" allo scopo di accrescere, in particolare tra i ragazzi ed i giovani, la consapevolezza sociale e culturale in ordine ai temi della donazione del midollo osseo.

2. La "Giornata regionale della donazione del midollo osseo dedicata a Carolina Sabatelli" si svolge l'ultimo sabato del mese di maggio di ogni anno.

Art. 2

Modalità di realizzazione

1. In occasione della "Giornata regionale della donazione del midollo osseo" la Regione promuove la realizzazione delle seguenti attività:

- realizzazione della borsa di studio "Carolina Sabatelli", rivolta agli alunni ed agli studenti delle scuole di ogni ordine e grado della regione Molise;

- incontri ed eventi di sensibilizzazione sul tema della donazione;

- iniziative mirate a contribuire in modo positivo alla diffusione della cultura della solidarietà e della gratuità.

2. La Giunta regionale nomina una Commissione giudicatrice per l'assegnazione della borsa di studio di cui al comma 1; della Commissione medesima fa parte un componente della famiglia Sabatelli.

Art. 3

Disposizioni finanziarie

1. Agli oneri derivanti dall'applicazione della presente legge, quantificati in euro 10.000.00, si farà fronte, a partire dall'anno 2006, con le leggi approvative del bilancio regionale.

La presente legge sarà pubblicata nel Bollettino Ufficiale della Regione. È fatto obbligo a chiunque spetti di osservarla e farla osservare come legge della Regione MOLISE
