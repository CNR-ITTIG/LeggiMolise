
37.Tutela della salute umana, animale e dell'ambiente, servizio sanitario, alimentazione

Bollettino
Bollettino Ufficiale n. 03 del 16/02/88

Oggetto
Sanità - Sangue umano ed emoderivati - Raccolta preparazione conservazione e distribuzione - Procedure

Abrogazioni


Modifiche


Legge Regionale del 1 Febbraio 1988, n. 3

Disposizioni per la raccolta, conservazione e distribuzione del sangue umano e degli emoderivati nonché per la tutela dell'attività delle associazioni di volontariato.

ART. 1

La presente legge detta criteri e indirizzi per le attività di raccolta, preparazione, conservazione e distribuzione del sangue umano per assicurare nella Regione il fabbisogno di sangue intero, di emocomponenti e di plasmaderivati.

ART. 2

Al fine di realizzare gli obiettivi della presente legge la Regione favorisce e tutela l'attività delle associazioni di volontariato ai sensi dell'art. 45 della legge 23 dicembre 1978, n. 833 riconoscendo il ruolo fondamentale ed insostituibile della donazione volontaria e gratuita del   sangue.

ART. 3

Nel rispetto della legislazione nazionale vigente ed in applicazione dei criteri e indirizzi di cui alla presente legge, il Piano Sanitario Regionale detta norme per la riorganizzazione e l'adeguamento dei servizi trasfusionali della Regione individuando e localizzando le strutture preposte alle attività di donazione e di trasfusione.

ART. 4

In attesa del riordino normativo, delle attività di raccolta, conservazione e distribuzione del sangue umano e degli emoderivati la Giunta Regionale, sentita la competente Commissione consiliare, organizza il "Centro regionale di coordinamento per i servizi trasfusionali" presso l'U.S.L. di Campobasso.

Il Centro regionale di coordinamento provvede:

a) a coordinare a livello regionale l'attuazione delle direttive emanate in materia trasfusionale dalla Giunta Regionale sentita la Commissione consultiva regionale di cui al successivo art. 5, elaborando le relative norme tecniche;

b) a curare l'impianto e l'aggiornamento di uno schedario delle disponibilità di sangue ed emoderivati presso i Centri trasfusionali;

c) ad assicurare il collegamento di tutti i Centri trasfusionali con lo schedario di cui al punto b);

d) ad assicurare mediante i collegamenti di cui al precedente punto c), gli interscambi tra i vari Centri trasfusionali della Regione per una migliore utilizzazione delle scorte;

e) a disciplinare l'approvvigionamento di sangue e di emoderivati da altre regioni e la eventuale cessione di sangue e di emoderivati ad altre regioni;

f) ad effettuare direttamente o organizzare, ove possibile, la produzione di emoderivati di pronto impiego e di frazioni plasmatiche, nel rispetto delle norme previste dagli artt. 33 e seguenti del D.P.R. 24 agosto 1971, n. 1256;

g) a svolgere direttamente o a promuovere attività di medicina preventiva in campo ematologico ed immunologico;

h) ad istituire lo schedario regionale dei donatori volontari.

A tal fine, le associazioni di donatori nonché i Centri trasfusionali della Regione sono tenuti a trasmettere al Centro Regionale di Coordinamento per i servizi trasfusionali i dati relativi alle schede dei donatori periodici e dei donatori occasionali, secondo le modalità indicate dal Centro stesso.

ART. 5

È istituita, presso l'Assessorato Regionale alla Sanità la <<Commissione consultiva regionale>> per i problemi della raccolta, preparazione, conservazione e distribuzione del   sangue umano.

Essa esprime pareri:

a) sugli schemi tipo di convenzione con le associazioni di volontariato per la donazione di sangue;

b) sulla concessione dei contributi di cui al successivo articolo 9;

c) sulla determinazione dei costi del sangue e dei suoi derivati di cui al successivo articolo 6;

d) sull'iscrizione all'albo delle associazioni di volontariato per la donazione del sangue;

e) su ogni altro argomento di carattere tecnico scientifico, organizzativo e divulgativo inerente la materia;

f) sull'istituzione di Centri di raccolta gestiti da associazioni di donatori di sangue (legge 502/67 art. 4).

La Commissione nominata con decreto del Presidente della Giunta Regionale è presieduta dall'Assessore regionale alla Sanità, o da un suo delegato, ed è composta da:

- i responsabili dei Centri trasfusionali presenti sul territorio;

- tre membri designati congiuntamente dalle associazioni dei donatori volontari di sangue;

- un funzionario medico dell'Assessorato alla Sanità.

Un dipendente regionale di livello direttivo svolge le funzioni di segretario.

ART. 6

È istituito presso l'Assessorato alla Sanità l'albo regionale delle associazioni di volontariato che operano nel campo della donazione del sangue.

Ai fini dell'iscrizione all'albo regionale le associazioni interessate devono presentare apposita domanda dimostrando di essere in possesso dei seguenti requisiti:

a) legale costituzione a norma delle leggi vigenti;

b) regolamentazione dell'attività associativa attraverso statuti democratici tali da garantire e consentire agli associati le più ampie forme di partecipazione personale e paritarie alle scelte ed alle decisioni delle associazioni stesse;

c) assenza di finalità di lucro.

Sono, inoltre, condizioni per l'iscrizione e permanenza nell'albo regionale, la pubblicità dei bilanci preventivi e dei conti consuntivi nonché un numero di iscritti non inferiore a 2.000 unità di cui almeno due terzi donatori attivi.

ART. 7

Il concorso delle associazioni di volontariato, iscritto all'albo regionale, alle attività dei servizi delle UU.LL.SS. del Molise per la raccolta, preparazione e distribuzione del sangue umano è regolato, ai sensi dell'art. 45 ultimo comma della legge 23 dicembre 1978, n. 833 mediante   convenzione da stipulare tra ciascuna U.S.L. e le associazioni operanti nel territorio di competenza.

Le convenzioni di cui al precedente comma sono stipulate in conformità a schemi - tipo, emanati entro sessanta giorni dalla data di entrata in vigore della presente legge, dalla Giunta Regionale sentita la competente Commissione consiliare.

ART. 8

La determinazione dei costi di raccolta e di preparazione del sangue di cui all'art. 12 della legge 14 luglio 1967, n. 592 e degli articoli 85 e seguenti del regolamento approvato con decreto del Presidente della Repubblica 24 agosto 1971, n. 1256, è effettuata, ai fini del rimborso spese da corrispondere da parte delle UU.SS.LL. alle associazioni per ogni unità di sangue donata, salvo diversa disciplina a livello nazionale, in misura unica per l'intero territorio della Regione, dalla Giunta Regionale.

La determinazione dei costi di cui al precedente comma  potrà essere rideterminata in rapporto alle eventuali variazioni dei costi stessi.

È fatto divieto di addebitare i costi delle prestazioni trasfusionali ed in particolare i costi dei flaconi di sangue o dei suoi derivati ai pazienti assistiti nelle strutture pubbliche o convenzionate.

Le case di cura private utilizzano il sangue ed i suoi  derivati provenienti dai centri trasfusionali debitamente autorizzati.

ART. 9

La Giunta Regionale d'intesa con la competenteCommissione consiliare, concede contributi alle   associazioni di volontariato iscritte nell'albo regionale di cui al precedente art. 6 a parziale copertura delle spese per l'organizzazione e per lo svolgimento, in armonia con gli indirizzi regionali, dei propri compiti statutari ed in particolare:

a) per l'azione di propaganda ed incentivazione della raccolta del sangue;

b) per l'azione di promozione per la formazione nella popolazione di una coscienza trasfusionale che permetta di raggiungere il soddisfacimento del fabbisogno di sangue attraverso la donazione volontaria.

Le associazioni interessate dovranno a tal fine produrre apposita istanza diretta all'Assessorato Regionale alla Sanità corredata dalla seguente documentazione:

a) dettagliato programma delle iniziative per le quali viene richiesto il contributo, con indicazione dei relativi oneri di spesa;

b) dettagliata relazione sull'attività svolta nell'anno precedente;

c) copia del bilancio di previsione nell'anno in corso e del conto consuntivo dell'anno precedente.

ART. 10: NORMA TRANSITORIA

In fase di prima applicazione la documentazione da produrre a base della richiesta di concessione di contributo deve tener conto delle iniziative poste in essere nell'anno immediatamente antecedente all'entrata in vigore della presente legge.

ART. 11

Agli oneri derivanti dall'applicazione della presente legge si farà fronte con quota parte dei fondi che saranno attribuiti alla Regione ai sensi dell'articolo 8 della legge 16 maggio 1970, n. 281.

La quota annuale di spesa sarà quantificata con la stessa   legge approvativa dei bilanci di divisione.

ART. 12

La presente legge è dichiarata urgente ai sensi dell'art. 127 della Costituzione e dell'art. 38 dello Statuto Regionale ed entra in vigore il giorno successivo a quello della sua pubblicazione nel Bollettino Ufficiale della Regione.

È fatto obbligo a chiunque spetti di osservarla e di farla osservare come legge della Regione Molise.
