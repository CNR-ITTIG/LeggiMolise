
12.Flora, fauna, caccia, pesca e fruizione della produzione naturale e spontanea

Bollettino
Bollettino Ufficiale n. 11 del 16/06/88

Oggetto
Caccia - Esercizio dell'attività venatoria - Tutela della fauna - Disciplina - Modifiche

Abrogazioni
Abrogata intera legge dalla legge n. 19/1993 art. 43

Modifiche


Legge Regionale 6 Giugno 1988, n. 14

Modifiche ed integrazioni alla legge regionale 27 luglio 1979, n. 20 <<Norme per la tutela della fauna e dell'ambiente e per l'esercizio dell'attività venatoria>>.

ART. 1

Il territorio della Regione Molise è sottoposto a regime di caccia controllata gratuita e le specie   cacciabili sono quelle indicate, per i singoli periodi di caccia, dall'art. 11 della legge 968/1977 e   successive modificazioni.

Fermo restante il divieto di caccia nei giorni di martedì e venerdì, ogni cacciatore può esercitare la caccia per non più di tre giorni settimanali.

Nel calendario venatorio, da emanarsi annualmente con decreto del Presidente della   Giunta Regionale, saranno indicate:

a) data di apertura e chiusura della caccia;

b) le giornate settimanali di caccia;

c) il numero consentito dei capi di selvaggina da abbattere;

d) norme particolari per la caccia al cinghiale.

Dette disposizioni, anche per esigenze di coordinamento con le regioni limitrofe, potranno   subire variazioni in senso restrittivo.

Nel calendario venatorio verranno altresì stabiliti i tempi e le modalità per l'addestramento dei cani nei periodi di divieto di caccia e saranno previste eventuali norme particolari per l'attività venatoria nelle Z.A.G.S.

La selvaggina abbattuta nel rispetto della legge dello Stato e della presente legge, appartiene a colui che l'ha cacciata.

Il cacciatore nel corso dell'inseguimento della selvaggina scovata e del recupero di quella ferita   non deve subire turbativa di sorta da parte di terzi, finché non ne abbia abbandonato   l'inseguimento o il recupero.

ART. 2

All'art. 5 della legge regionale 20/1979 il punto d)  va così riformulato:

<<Istituzione di zone di addestramento cani e per le gare degli stessi, anche su selvaggina naturale da affidare in gestione ad associazioni venatorie o cinofile riconosciute, con decreto del Presidente della Giunta Regionale; dette zone posso altresì prevedere l'addestramento di cani da caccia su selvaggina proveniente da allevamenti artificiali.

In tal caso l'abbattimento del selvatico è consentito esclusivamente sui capi appositamente liberati dalle Associazioni in occasione delle gare. Tali zone possono essere agibili durante tutto l'anno.

Le zone, così come costituite, possono essere riconfermate a richiesta degli interessati allo   scadere del triennio>>.

ART. 3

All'art. 20 è aggiunto il seguente comma:

È altresì vietata la caccia all'interno delle Z.A.G.S. senza il possesso dell'apposito tesserino di accesso.

ART. 4

L'art. 23 va così integrato con l'aggiunta del presente comma:

<<Per la ipotesi di cui all'ultimo comma dell'Art. 20 della presente legge, si applica la sanzione   amministrativa prevista alla lettera C Art. 31 della legge n. 968 del 27 dicembre 1977.

ART. 5

La presente legge è dichiarata urgente ai sensi del 1° comma dell'art. 127 della Costituzione e dell'art. 38 dello Statuto Regionale ed entra in vigore il  giorno successivo a quello della sua pubblicazione sul Bollettino Ufficiale della Regione.

È fatto obbligo a chiunque spetti di osservarla e di farla osservare come legge della Regione Molise.
