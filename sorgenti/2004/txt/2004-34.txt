
15.Industria

Bollettino
BOLLETTINO UFFICIALE DELLA REGIONE MOLISE  N. 3 del 4 febbraio 2004

Oggetto
Industria -Intervento fideiussorio in favore della società "La Molisana Industrie Alimentari S.p.A.di Campobasso" - Procedure - Modifiche. 

Abrogazioni


Modifiche


LEGGE REGIONALE 3 febbraio 2004, n. 6.

Modifiche ed integrazioni alla legge regionale 9 gennaio 2004 n. 4, recante: "Intervento fidejussorio tramite la FINMOLISE in favore della società: 'LA MOLISANA INDUSTRIE ALIMENTARI - S.p.A.' di Campobasso.".

Art. 1

1. L'articolo 5 della legge regionale 9 gennaio 2004, è sostituito dal seguente:

"Art. 5

(Condizioni della garanzia)

1. La fidejussione dovrà essere concessa alle seguenti condizioni:

a)  iscrizione ipotecaria da parte de ''LA MOLISANA INDUSTRIE ALIMENTARI - S.p.A." di Campobasso per l'importo di Euro 7.500.000,00 (SETTEMILIONICINQUECENTOMILA/00), previa stima giurata da parte di un tecnico designato dalla Regione Molise, sui beni di proprietà della suddetta società di valore congruo rispetto all'ammontare della garanzia;

b)  costituzione di pegno sulle azioni della suddetta società rappresentanti un valore pari al 20% del capitale sociale;

c)  divieto di distribuzione degli utili da parte della società per tutta la durata della garanzia;

d)  diritto della Regione Molise di designare, nell'ambito della predetta società, un componente del Consiglio di Amministrazione e un componente del Collegio Sindacale;

e)  obbligo di certificazione rilasciata da primaria società di revisione indicata dalla Regione Molise, o, in alternativa, di asseverazione resa da Dottore Commercialista-Revisore contabile, attestante la corretta redazione, in conformità ai principi civilistici e contabili, dell'ultimo bilancio chiuso nonché la situazione economico-patrimoniale della società a data non anteriore a 60 giorni precedenti la data di entrata in vigore della presente legge;

f)  che il piano di ristrutturazione predisposto da ''LA MOLISANA INDUSTRIE ALIMENTARI - Sp.A." venga approvato dalle banche creditrici."

Art. 2

1.  Dopo l'articolo 8 della legge regionale 9 gennaio 2004 n. 4, è aggiunto il seguente articolo:

"Art. 8/bis

(Misure urgenti)

1.  La Giunta Regionale, in caso di urgenti esigenze di liquidità da parte de "LA MOLISANA INDUSTRIE ALIMENTARI - S.p.A.", è autorizzata ad erogare, entro il limite complessivo di un milione di Euro, un finanziamento alle seguenti condizioni:

 a)  il finanziamento dovrà essere garantito da ipoteca iscritta su beni immobili di proprietà della società;

 b)  la restituzione del finanziamento dovrà avvenire prima dell'accensione della fidejussione di cui all'articolo 1, intendendosi l'accensione stessa subordinata alla completa estinzione del debito nei confronti della Regione."

Art. 3

1.  Nello stato di previsione della spesa del bilancio regionale per l'esercizio finanziario 2004 è incrementato lo stanziamento della U.P.B. "Pianificazione e sviluppo attività industriali", nella competenza e nella cassa, per l'importo di Euro 1.000.000,00, quale anticipazione finanziaria a favore de "LA MOLISANA INDUSTRIE ALIMENTARI - S.p.A.". Nello stato di previsione dell'entrata, U.P.B. ''Altri rimborsi e recuperi", è iscritta la medesima somma di Euro 1.000.000,00 a titolo di restituzione dell'anticipazione finanziaria da parte de "LA MOLISANA INDUSTRIE ALIMENTARI - S.p.A.".

2.  La Giunta regionale è autorizzata ad istituire appositi capitoli di spesa e di entrata nel documento contabile di gestione.

Art. 4

(Pubblicazione)

1.  La presente legge entra in vigore il giorno successivo a quello della sua pubblicazione sul Bollettino Ufficiale della Regione.

La presente legge sarà pubblicata nel Bollettino Ufficiale della Regione. È fatto obbligo a chiunque spetti di osservarla e farla osservare come legge della Regione Molise.
