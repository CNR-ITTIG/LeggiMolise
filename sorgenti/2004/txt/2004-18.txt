
14.Governo del territorio, urbanistica, edilizia

Bollettino
BOLLETTINO UFFICIALE DELLA REGIONE MOLISE – N. 22  del 30 ottobre  2004

Oggetto
Comune di San Giuliano di Puglia - Varianti al Piano regolatore generale e relativi  piani di attuazione -Approvazione - Semplificazione del procedimento - Disposizioni temporanee

Abrogazioni


Modifiche


LEGGE REGIONALE 18 ottobre 2004, n. 22.

Disposizioni temporanee per la semplificazione del procedimento di approvazione delle varianti al Piano regolatore generale del comune di SAN GIULIANO DI PUGLIA e dei relativi piani di attuazione.

ARTICOLO 1

1. La pianificazione territoriale inserita nel Piano di ricostruzione del comune di San Giuliano di Puglia, predisposto ai sensi dell'articolo 4 dell'ordinanza del Presidente del Consiglio dei Ministri n. 3279 del 10 aprile 2003, approvato dal Consiglio regionale con deliberazione n. 171 del 30 luglio 2004, ha valore anche di piano particolareggiato di esecuzione ed è diretto ad attuare rapidamente le opere necessarie per la ricostruzione degli aggregati edilizi danneggiati dagli eventi sismici, al fine di conseguire il ritorno a condizioni di vita normale.

2. Fino al 31 dicembre 2010, le varianti parziali al Piano regolatore generale sono approvate ai sensi del comma 1 secondo le procedure di cui ai successivi commi, a condizione che siano conformi alla microzonazione sismica del territorio comunale che risulta approvata alla data di entrata in vigore della presente legge.

3. Le deliberazioni con le quali il Consiglio comunale adotta le revisioni sono depositate per trenta giorni consecutivi nella segreteria comunale, unitamente a tutti gli elaborati. 

 Dell'avvenuto deposito viene data comunicazione al pubblico mediante avviso affisso all'albo pretorio.

4. Durante il periodo di pubblicazione delle deliberazioni chiunque ha facoltà di prendere visione degli atti depositati e, entro i dieci giorni consecutivi decorrenti dalla scadenza del termine per il deposito, può altresì presentare osservazioni e/o opposizioni.

5. Entro i venti giorni successivi alla scadenza del termine utile per la presentazione delle osservazioni le revisioni sono sottoposte all'approvazione del Consiglio comunale.

6. Con la deliberazione di approvazione, il Consiglio comunale:

a) prende in esame tutte le osservazioni pervenute nei termini previsti;

b) motiva, per ognuna delle osservazioni pervenute, le determinazioni assunte;

c) approva espressamente gli elaborati.

7. È fatto obbligo all'Amministrazione comunale di trasmettere alla Regione copia dell'atto deliberativo di approvazione ed i relativi atti tecnici ed amministrativi.

8. Le revisioni assumono efficacia dalla data di pubblicazione, per estratto, delle deliberazioni comunali di approvazione nel Bollettino Ufficiale della Regione che avverrà dal 10° giorno successivo a partire dalla ricezione da parte della Regione delle revisioni.

ARTICOLO 2

1. La presente legge entra in vigore il giorno successivo a quello della sua pubblicazione.

La presente legge sarà pubblicata nel Bollettino Ufficiale della Regione. È fatto obbligo a chiunque spetti di osservarla e farla osservare come legge della Regione Molise.
