
01.Agricoltura, foreste, zootecnia, bonifica e irrigazione

Bollettino
BOLLETTINO UFFICIALE DELLA REGIONE MOLISE  N. 29 del 31 dicembre 2004

Oggetto
Piano di sorveglianza sierologica per la febbre catarrale degli ovini (Blue Tongue) - Interventi a favore degli allevatori.

Abrogazioni


Modifiche


LEGGE REGIONALE 17 dicembre 2004, n. 34.

Interventi a favore degli allevatori partecipanti all'attuazione del piano di sorveglianza sierologica per la febbre catarrale degli ovini (Blue Tongue) e del piano vaccinale.

Art. 1

Oggetto e finalità della legge

1. La presente legge dispone interventi a favore delle aziende agricole con allevamento zootecnico caprino, ovino, bovino e bufalino, al fine di fronteggiare l'epizoozia e di incentivare la collaborazione con le autorità sanitarie preposte alla attuazione del piano di sorveglianza sierologica per la febbre catarrale degli ovini (Blue Tongue) previsto dall'ordinanza del Ministro della Sanità 11 maggio 2001, concernente: "Misure urgenti di profilassi vaccinale obbligatoria contro la febbre catarrale degli ovini (Blue Tongue)"e atti dirigenziali attuativi, nonché ai fini di indennizzare i danni conseguenti alla vaccinazione obbligatoria disposta nell'ambito del piano vaccinale previsto dalla medesima ordinanza.

2. Gli interventi disposti dalla presente legge consistono in:

a) un contributo diretto a compensare i costi e i disagi sopportati dagli allevatori con la messa a disposizione dell'autorità dei propri capi per i prelievi periodici di sangue finalizzati a verificare l'esistenza di circolazione virale;

b) un indennizzo a parziale ristoro del danno subito dagli allevatori nell'eventualità che si verifichino aborti conseguenti la vaccinazione di fattrici gravide;

c) un indennizzo per i capi morti in conseguenza dell'intervento di profilassi;

d) un indennizzo per la perdita del reddito derivante da diminuita produzione di latte o di carne per le aziende oggetto di abbattimenti sanitari o di morti riconducibili agli interventi vaccinali.

Art. 2

Beneficiari e misura degli interventi

1. Il contributo di cui all'art. 1, comma 2, lett. a) è concesso alle aziende con allevamento zootecnico caprino, ovino, bovino e bufalino, comprese in una o più delle celle di campionamento in cui è suddiviso il territorio molisano, che mettono a disposizione dell'autorità sanitaria un numero di capi adeguato alle esigenze del piano di sorveglianza sierologica. Il. contributo è concesso proporzionalmente al numero dei capi che vengono resi disponibili per i prelievi a partire dal 2003 e fino a tutto il 2004. Ogni singola azienda può rendere disponibili non più di dodici capi l'anno o il numero di capi ritenuti indispensabili dall'autorità sanitaria competente per territorio. Per ogni capo messo a disposizione dell'autorità sanitaria viene erogata una somma pari a 60 euro, rapportata all'intero anno solare, proporzionalmente ridotta in relazione al periodo di effettiva messa a disposizione.

2. L'indennizzo di cui all'art. 1, comma 2, lett. b) è con-cesso alle aziende agricole con allevamento caprino, ovino, bovino e bufalino ove si verifichino aborti di fattrici vaccinate, accertati dalle Autorità preposte. L'indennizzo è concesso nella misura del valore di mercato per categoria e tipologia di animale, rilevato dai bollettini pubblicati dall'ISMEA.

3. L'indennizzo di cui all'art. 1, comma 2, lett. c) è concesso alle aziende agricole con allevamento caprino, ovino, bovino e bufalino ove si verifichi la morte dei capi sottoposti a vaccinazione, come certificato dal veterinario che ha eseguito l'intervento o dal servizio veterinario della competente A.S.L.. L'indennizzo è concesso nella misura del valore di mercato per categoria e tipologia di animale, rilevato dai bollettini pubblicati dall'ISMEA.

4. L'indennizzo di cui all'art. 1, comma 2, lett. d) è concesso alle aziende che hanno subito danni ed è riconducibile ad un aiuto una tantum per la sospensione dei previsti premi comunitari. La compensazione in forma di aiuto è limitata per un periodo di un anno ed è calcolata in base ai dati strutturali ed indicatori economici della rete RICA.

5. La Giunta Regionale con proprio atto determina il sussistere delle condizioni di forza maggiore di cui all'articolo 3 comma 1 della legge n. 119/2003 e successive modifiche ed integrazioni.

Art. 3

Interventi per le aziende che hanno partecipato al piano 2002

1. Possono ottenere gli interventi previsti dall'art. 1, comma 2, lettere a), b), c), d) ed anche tutte le aziende agricole con l'allevamento caprino, ovino, bovino e bufalino che hanno preso parte al piano di sorveglianza e di vaccinazione effettuato nell'anno 2002.

Art. 4

Modalità di erogazione degli interventi

1. La richiesta, ai fini dell'ottenimento degli interventi previsti dall'art. 1 comma 1 e del comma 2, lett. a), b) e c) della presente legge, è disposta con atto della Giunta Regionale che provvederà all'individuazione delle procedure per l'erogazione dell'indennizzo entro trenta giorni dalla richiesta.

2. La Regione per le misure b) e c) anticiperà il rimborso della direttiva n. 90/424/CEE in base ai riparti regionali.

3. La richiesta per l'ottenimento dell'indennizzo previsto all'art. 1, comma 2, lett. d), è presentata all'Assessorato regionale alle politiche agricole.

Art. 5

Norma finanziaria

1. Agli oneri derivanti dalla presente legge si provvede nel modo seguente:

a) con i fondi provenienti dai capitolo 77287 – Euro 66.125,66 e capitolo 7727 – Euro 119.026, 07 del Bilancio di previsione 2004 dello Stato;

b) con l'impegno di Euro 500.000,00 sul Bilancio di previsione 2005 della Regione.

Art. 6

Pubblicazione

1. Gli effetti della presente legge decorrono dal giorno successivo alla pubblicazione sul Bollettino Ufficiale della Regione Molise dell'Avviso di esito positivo dell'esame di compatibilità da parte della Commissione dell'Unione europea, ai sensi degli artt. 87 e 88 del Trattato.

 La presente legge sarà pubblicata nel Bollettino Ufficiale della Regione. È fatto obbligo a chiunque spetti di osservarla e farla osservare come legge della Regione Molise.
