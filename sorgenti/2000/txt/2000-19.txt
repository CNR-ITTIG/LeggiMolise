
38.Valorizzazione dei beni culturali e ambientali, impatto ambientale

Bollettino
BOLLETTINO UFFICIALE n.9 del 29 aprile 2000

Oggetto
Attribuzione della qualifica di "Città d'arte del Molise": norme per la tutela e la valorizzazione

Abrogazioni


Modifiche


LEGGE REGIONALE 26 aprile 2000, n.30

Norme per la tutela e la valorizzazione delle "Città d'Arte" del Molise

Il Commissario di Governo ha apposto il visto ed ha annotato quanto segue:

"Con l'occasione, il Governo ha osservato che la legislazione di tutela contenuta nel decreto legislativo 29 ottobre 1999, n. 490, pone in capo al Ministero per i Beni e le attività culturali la conservazione e il restauro dei beni di interesse storico-artistico e che lo stesso decreto legislativo prevede, per gli interventi da effettuarsi sui beni di proprietà pubblica, particolari forme di collaborazione tra il Ministero e le Amministrazioni interessate".

Art.1

Finalità

1. La Regione Molise promuove e garantisce la salvaguardia, il restauro e la valorizzazione delle città il cui patrimonio culturale, architettonico ed artistico sia di rilevante importanza, attraverso l'attribuzione della qualifica di "città d'arte del Molise" e l'iscrizione nell'apposito registro di cui al successivo articolo 2.

2. La Regione promuove l'inserimento delle "città d'arte del Molise" in itinerari turistici nazionali ed europei, e ne assicura la vitalità socio-economica, nel quadro del piano di sviluppo regionale e dell'assetto territoriale della regione. Per esse, il processo di riqualificazione assume priorità in quanto di notevole interesse regionale.

Art.2

Registro delle "Città d'arte del Molise"

1. Presso la Giunta regionale è istituito il registro delle"città d'arte del Molise" in cui sono iscritte le città dichiarate tali, con le modalità di cui al successivo articolo 3, sulla base dei requisiti stabiliti dall'articolo 1, comma 1, della presente legge.

Art.3

Comitato scientifico

1. L'iscrizione nel registro di cui al precedente art. 2 viene deliberata da un Comitato scientifico presieduto dall'Assessore alla Cultura, o un suo dirigente delegato, e composto da esperti di cui:

- 3 eletti dal Consiglio regionale, con voto limitato a due;

- 2 designati dalle Province di Isernia e Campobasso;

- 1 designato dall'IRESMO;

- 1 designato dagli Archivi di Stato operanti in Regione.

2. Le modalità di nomina e di funzionamento del Comitato scientifico sono fissate con apposito atto della Giunta regionale previo parere della Commissione consiliare competente.

Art. 4

Amministrazioni competenti

1. Nelle "città d'arte del Molise" ai sensi dell'articolo 2, la conservazione, il restauro e la valorizzazione dei beni culturali e architettonici di proprietà pubblica sono assicurati dalle amministrazioni comunali, oltre che con risorse proprie o provenienti dallo Stato, anche mediante contributi regionali che vengono assegnati distintamente per categoria di intervento dietro proposta o parere del Comitato scientifico di cui all'articolo 3.

2. Sono finanziati dalla Regione i progetti comunali congruenti con un apposito programma approvato dal Consiglio regionale relativi a:

a) risanamento ambientale del territorio comunale;

b) restauro e consolidamento del centro storico nonché salvaguardia del suo patrimonio storico, artistico e archeologico;

c) interventi tesi a preservare o ad orientare la destinazione d'uso di immobili di pregio, di proprietà pubblica o privata, rivestenti posizione prioritaria secondo le indicazioni del Comitato scientifico di cui all'articolo 3.

3. Sono di competenza regionale, ai sensi dell'articolo 6, gli interventi straordinari finalizzati allo sviluppo socio-economico relativi a:

a) incentivazione di attività economiche, ambientalmente e socialmente compatibili, ai fini dello sviluppo turistico delle città;

b) recupero dell'edilizia pubblica intesa come patrimonio visivamente fruibile da tutti e per questo concorrente alla costituzione dell'immagine turistica delle città.

Art. 5

Società miste

1. Per l'attuazione dei progetti di cui al comma 2 dell'articolo 4, la Regione può costituire apposite società per azioni il cui capitale può essere sottoscritto, anche con conferimenti di immobili, dagli enti di cui all'articolo 4. Con apposito atto della Giunta regionale, d'intesa con la Commissione consiliare competente, sono fissati, ai sensi delle disposizioni vigenti, i limiti di partecipazione degli enti interessati, la composizione sociale, le modalità di approvazione degli organi e le clausole essenziali dello Statuto.

2. Le Società possono acquisire immobili utili al conseguimento dei progetti approvati, come pure stipulare convenzioni con soggetti pubblici o privati per definire l'uso dei medesimi beni, le modalità di restauro e consolidamento, nonché la localizzazione di attività economiche ambientalmente e socialmente compatibili con le caratteristiche intrinseche delle "città d'arte del Molise".

3. Le Società possono, altresì, stipulare convenzioni con privati al fine di garantire il restauro e il consolidamento di immobili adibiti ad uso di abitazione. In tal caso la convenzione deve prevedere i termini e le modalità per l'offerta in locazione delle singole unità abitative.

4. I Consigli di amministrazione delle Società sottopongono al Comitato scientifico i progetti di recupero per il parere tecnico e li trasmettono successivamente alla Giunta regionale per l'approvazione.

5. La Giunta regionale approva entro 60 giorni il progetto e ne dispone trasferendo alla Società il finanziamento nei limiti delle disponibilità di bilancio, stabilendo, di volta in volta, modalità e termini per l'esecuzione delle opere e la relativa rendicontazione.

Art. 6

Norma finanziaria

1. Agli oneri derivanti dall'attuazione della presente legge per l'esercizio finanziario 2000 si provvederà mediante istituzione di appositi capitoli di spesa con la legge approvativa del bilancio.

2. Per i successivi esercizi finanziari si provvederà con le rispettive leggi approvative di bilancio.

La presente legge sarà pubblicata nel Bollettino Ufficiale della Regione. È fatto obbligo a chiunque spetti di osservarla e farla osservare come legge della Regione Molise.
