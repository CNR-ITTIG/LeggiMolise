
21.Ordinamento e organizzazione regionale e degli enti dipendenti e vigilati, organi della Regione, organizzazione degli uffici e politiche del personale, commissioni, comitati e consulte

Bollettino
Bollettino Ufficiale n. 09 del 29/04/2000

Oggetto
Regione Molise: Istituzione dell'Ufficio di collegamento con l'U.E.

Abrogazioni


Modifiche


LEGGE REGIONALE 26 aprile 2000, n.34

Istituzione a Bruxelles dell'Ufficio di collegamento della Regione Molise con le Istituzioni dell'Unione Europea

Art. 1

Ufficio di collegamento della Regione Molise a Bruxelles

Finalità e compiti

1. La Regione Molise, nell'ambito delle iniziative e degli orientamenti nazionali tesi a realizzare un efficace sistema di relazioni con le istituzioni comunitarie nelle materie di rispettiva competenza, istituisce a Bruxelles un ufficio di collegamento con le istituzioni comunitarie e concorre allo sviluppo del processo di unificazione e di integrazione europea, in conformità a quanto previsto dall'art. 58, comma 4, della legge 6 febbraio 1996, n. 52.

2. L'ufficio, nell'ambito della struttura da cui dipende, svolge compiti di raccordo operativo e di assistenza tecnica per le iniziative regionali di rilievo comunitario; può altresì svolgere attività di sostegno e informazione anche a favore degli Enti Locali del Molise nonché delle imprese molisane, nell'ambito delle competenze regionali e secondo le modalità previste dall'ordinamento vigente. L'ufficio opera quale strumento di collegamento tecnico-amministrativo e informativo assicurando:

- la partecipazione attiva della Regione Molise alle iniziative comunitarie;

- il sostegno alle istituzioni regionali ed agli Enti Locali molisani, nella promozione e sviluppo delle relazioni con gli Organismi dell'Unione Europea;

- un'organica e costante informazione sulle politiche ed iniziative comunitarie;

- un rapporto diretto e continuativo con gli uffici, gli organismi e le Istituzioni dell'Unione Europea.

3. Al fine di garantire un adeguato supporto operativo all'Ufficio di collegamento, e in particolare al fine di garantire il supporto operativo allo svolgimento dei compiti e delle attività di cui al comma 2, compresa l'organizzazione e l'attuazione delle correlate iniziative e la realizzazione di attività di ricerca, di studio e di elaborazione progettuale, la Regione può convenzionarsi con soggetti pubblici o privati dotati della necessaria esperienza operativa nel settore.

4. Previa intesa, possono essere istituite sedi e strutture comuni con le altre Regioni e con le Province autonome.

Art. 2

Personale dell'Ufficio

Trattamento economico

1. La Giunta Regionale provvede, in conformità alle norme sulla riorganizzazione dell'amministrazione regionale secondo i principi del Decreto Legge 3 febbraio 1993, n 29 e della Legge Regionale 8 aprile 1997, n 7, a costituire, nell'ambito della Direzione Generale I prevista dalla Tabella B allegata alla predetta normativa regionale, la struttura organizzativa e a definirne le attribuzioni.

2. Fino a specifica disposizione del contratto collettivo nazionale in materia, al personale regionale assegnato ed in servizio presso l'Ufficio di collegamento di Bruxelles di cui all'art.1 è corrisposta una indennità mensile speciale a titolo di rimborso forfettario delle spese relative alla permanenza nella sede di servizio all'estero.

3 L'indennità da determinarsi con deliberazione di Giunta è quella spettante per analogo titolo e per analoga qualifica professionale al personale statale del Ministero degli Affari Esteri in servizio presso le sedi di rappresentanza all'estero, così come previsto dal D.P.R. 5 gennaio 1967, n 18 e dal Decreto Legge 27 febbraio 1998, n. 62 e successive modifiche ed integrazioni.

Art. 3

Disposizioni finanziarie

1. Per tutti gli oneri derivanti dall'attuazione della presente legge si provvede con gli stanziamenti previsti nei capitoli dello stato di previsione della spesa del bilancio regionale per l'esercizio finanziario 2000, inerenti le spese di gestione del personale regionale, e con variazione di bilancio attraverso l'istituzione di un nuovo capitolo relativo alla spesa di gestione, locazione, manutenzione degli immobili ed acquisto attrezzature. Per gli esercizi successivi si farà fronte con legge annuale di bilancio.

La presente legge sarà pubblicata nel Bollettino Ufficiale della Regione. È fatto obbligo a chiunque spetti di osservarla e farla osservare come legge della Regione Molise.
