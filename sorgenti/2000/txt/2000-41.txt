
36.Turismo e industria alberghiera

Bollettino
Bollettino Ufficiale n. 03 del 16 febbraio 2000

Oggetto
Contributi in conto capitale per stabilimenti balneari danneggiati dal fortunale del luglio 1999.

Abrogazioni
Abrogata intera legge dalla legge n. 13/2010 art. allegato uno

Modifiche


LEGGE REGIONALE 4 febbraio 2000 n. 8.

Provvidenze in favore degli stabilimenti balneari danneggiati dal fortunale del 25 e 26 luglio 1999.

Il Commissario di Governo ha apposto il visto ed ha annotato quanto segue: 

"Con l'occasione il Governo ha preso atto delle precisazioni fornite dalla Regione con nota n. 207 del 17 gennaio 2000".

Art. 1

Finalità 

1. La Regione, con la presente legge, promuove misure di sostegno in favore degli stabilimenti balneari per i danni causati dal fortunale abbattutosi sulla costa molisana nei giorni 25 e 26 luglio 1999.

Art. 2

Concessione di contributi

1. Per le finalità di cui all'art. 1 sono concessi contributi in conto capitale agli stabilimenti balneari, che ne facciano richiesta, nei limiti della spesa accertata, per:

a) danni alle strutture fisse e risistemazione dell'arenile;

b) danni ad attrezzature e arredamenti.

Art. 3

Modalità di erogazione

1. I contributi in conto capitale di cui all'art. 2, saranno erogati previa acquisizione da parte dell'Assessorato al Turismo di:

a) relazione tecnico-estimativa redatta dall'Assessorato ai Lavori Pubblici e Protezione civile;

b) perizia tecnica giurata relativa alla stima dei danni subiti dai singoli stabilimenti balneari a seguito del fortunale di cui all'art. 1.

Art. 4

Norma finanziaria 

1. All'onere di Lire 230.000.000 derivante dall'applicazione della presente legge si provvederà con i fondi iscritti in uscita al capitolo n. 53202 che, per l'anno 1999, presenta sufficiente disponibilità.

Art. 5

Procedura d'urgenza 

1. La presente legge è dichiarata urgente ai sensi dell'art. 127 della Costituzione e dell'art. 38 dello Statuto regionale ed entra in vigore il giorno successivo a quello della sua pubblicazione sul Bollettino Ufficiale della Regione.

2. È fatto obbligo a chiunque spetti di osservarla o di farla osservare come legge della Regione Molise.
