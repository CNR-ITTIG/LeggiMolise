
21.Ordinamento e organizzazione regionale e degli enti dipendenti e vigilati, organi della Regione, organizzazione degli uffici e politiche del personale, commissioni, comitati e consulte

Bollettino
Bollettino Ufficiale n. 15 del 01/08/94

Oggetto
Composizione funzioni

Abrogazioni
Abrogata intera legge dalla legge n. 23/2000 art. 9

Modifiche


Legge Regionale 20 Luglio 1994, n. 13

Istituzione della Commissione regionale per la parità e le pari opportunità.

ART. 1: ISTITUZIONE DELLA COMMISSIONE REGIONALE PER LA PARITÀ E LE PARI OPPORTUNITÀ

1. Per il perseguimento delle finalità previste dagli articoli 3 e 4 della Costituzione, la Regione   Molise istituisce la Commissione per la parità e le pari opportunità tra uomo e donna in campo   economico, sociale e culturale.

2. È compito di tale Commissione promuovere l'uguaglianza tra i sessi, rimuovendo tutti gli   ostacoli che, costituendo fattori di discriminazione diretta e indiretta per le donne, ne limitano o ne impediscono il pieno sviluppo come persona umana.

3. La Commissione è istituita presso la Presidenza della Giunta Regionale.

Art. 2: FUNZIONI

1. La Commissione, d'intesa con la Commissione Nazionale per la parità istituita presso la Presidenza del Consiglio dei Ministri, con il Comitato Nazionale per la realizzazione dell'uguaglianza in materia di Lavoro, nonché con le associazioni maggiormente rappresentative che tutelano la condizione femminile, svolge le seguenti funzioni in ambito regionale:

a) formula proposte tese al coordinamento delle politiche sociali, economiche e culturali al fine di realizzare la parità tra i sessi e di assicurare pari opportunità fra uomo e donna;

b) verifica in modo continuativo, anche con indagini, ricerche e studi, lo stato di applicazione   della legislazione vigente sulla parità in relazione alle norme costituzionali, alle leggi ordinarie e   alle disposizioni comunitarie ed internazionali;

c) elabora, per l'attuazione delle parità di cui alle leggi n. 90 e n. 125 progetti ed interventi tesi a:

-favorire ed espandere l'accesso della donna al lavoro;

-valorizzare e sviluppare la professionalità delle donne già occupate;

-stimolare programmi di orientamento e formazione per le donne, al fine di liberare le loro potenzialità, anche in termini di pari opportunità di progressione professionale;

-sollecitare l'adozione di azioni positive di cui alla, legge n. 125 del 1991, verificandone l'esecuzione l'attuazione e l'esito finale;

-sollecitare l'applicazione delle legge del 25 febbraio 1992, n. 215 su << Azioni positive per   l'imprenditoria femminile >>;

d) conduce indagini sulla condizione femminile nella regione (nei luoghi di lavoro, nei corsi   professionali, nelle strutture sanitarie, sociali, culturali e di assistenza);

e) promuove azioni di assistenza e di consulenza alle donne disagiate, con il concorso degli organi istituzionalmente competenti, nonchè tramite le associazioni e i movimenti per la tutela della donna;

f) esprime parere sui provvedimenti legislativi ed amministrativi che hanno evidente riferimento con la condizione femminile;

g) favorisce maggiore presenza rappresentativa e incisiva partecipazione delle donne alla vita   politica sociale ed economica;

h) diffonde tutte le informazioni, concernenti la propria attività, rilevanti per la popolazione  femminile;

i) sollecita la promozione e l'attivazione di centri culturali e ricreativi, idoneamente attrezzati per   un qualificato impiego del tempo libero e rivolti soprattutto all'inserimento socile e allo sviluppo delle potenzialità in quelle donne che vivono una condizione di handicap psico - fisico o di emarginazione sociale;

l) promuove iniziative per la costituzione e l'attivazione di centri adeguatamente attrezzati a   ludoteca, mirati ad accogliere, con opportuna assistenza di personale qualificato, bambini e   ragazzi fino a 14  anni, nell ore post-scolastiche e durante i periodi di vacanza, come supporto   per le mamme lavoratrici.

Art. 3: COMPOSIZIONE

1. La Commissione è composta da:

-una rappresentante designata da ciascuna delle organizzazioni sindacali più rappresentative in   ambito regionale fino ad un massimo di 5;

-una rappresentante designata da ciascuna delle associazioni degli imprenditori e dei lavoratori   autonomi maggiormente rappresentative in ambito regionale fino ad un massimo di 5;

-una rappresentante designata da ciascuno dei movimenti ed associazioni femminili presenti   nella regione fino ad un massimo di 9;

-i consiglieri di parità di cui all'art. 8 della legge n. 125 del 1991;

-un funzionario regionale con funzioni di segretario.

Art. 4: NOMINA

1. La durata della Commissione è contestuale alle legislatura regionale.

2. La Commissione è nominata con decreto del Presidente della Giunta Regionale all'inizio di   ogni legislatura.

3. In sede di prima applicazione la Commissione è nominata entro sessanta giorni dalla   pubblicazione della presente legge.

4. La Commissione ha sede presso la Presidenza della Giunta Regionale.

Art. 5: REGOLAMENTO INTERNO

1. Entro 60 giorni dalla nomina, la Commissione deve redigere il proprio regolamento interno che   ne disciplini il funzionamento e l'organizzazione.

2. Essa elegge nel proprio seno una Presidente e due Vice Presidenti con funzioni vicarie. La   Presidente e le Vice Presidenti costituiscono l'Ufficio di Presidenza.

Art. 6: RELAZIONE ANNUALE

1. La Commissione definisce ed invia entro il 30 novembre di ogni anno ai Presidenti della Giunta regionale e del Consiglio regionale una relazione sull'attività svolta e un programma di attività da svolgersi con la relativa previsione di spesa per l'anno successivo.

2. La Giunta regionale, su proposta del Presidente reperirà le opportune disponibilità nel bilancio   regionale.

Art. 7: NORMA FINANZIARIA

1. Per gli oneri derivanti dalla applicazione della presente legge è fatto rinvio a successiva legge di variazione al bilancio regionale per il 1994, ai sensi dell'art.33, comma 2, della L. R. 3   dicembre 1977, n. 44.

2. Gli stanziamenti aggiuntivi vengono determinati ogni anno con la legge di approvazione del bilancio regionale.

3. I membri della Commissione percepiscono un gettone di presenza secondo quanto stabilito   dalla vigente normativa regionale.

Art. 8: PUBBLICAZIONE

1. La presente legge è pubblicata sul Bollettino Ufficiale della Regione Molise.

2. È fatto obbligo, a chiunque spetti, di osservarla e di farla osservare come legge della Regione Molise.
