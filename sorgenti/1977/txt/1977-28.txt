
21.Ordinamento e organizzazione regionale e degli enti dipendenti e vigilati, organi della Regione, organizzazione degli uffici e politiche del personale, commissioni, comitati e consulte

Bollettino
Bollettino Ufficiale n. 17 del 16/09/77

Oggetto
Istituto Regionale per gli Studi Storici del Molise - Costituzione - Attività

Abrogazioni
Abrogata intera legge dalla legge n. 33/2004 art. 16

Modifiche


Legge Regionale 2 Settembre 1977, n. 26

Istituto Regionale per gli Studi Storici del Molise

Art. 1

Ai sensi dell'art. 49 dello Statuto Regionale, è costituito l'Istituto Regionale per gli Studi Storici del Molise, con sede in Campobasso.

Il suo funzionamento è regolato dalla presente legge, da uno statuto e da un regolamento.

Art. 2

Le attività dell'Istituto sono le seguenti:

a) promuovere, svolgere e coordinare ricerche, studi e pubblicazioni su tutto ciò che attiene alla storia della Regione, dalle più antiche fasi dell'insediamento umano all'epoca contemporanea;

b) proporre opportune iniziative per un rapporto, sul piano educativo, tra beni culturali e istituzioni universitarie, scolastiche, di educazione permanente e di formazione professionale;

c) proporre alla Regione la costituzione e il potenziamento di biblioteche di interesse regionale.

L'Istituto è organo di consulenza degli Enti locali per quanto attiene alle indagini, alla valorizzazione e al restauro del patrimonio storico, nonché alla tutela, valorizzazione e   conservazione dei centri storici.

Art. 3

Entro tre mesi dall'entrata in vigore della presente legge, la Giunta Regionale propone all'approvazione del Consiglio lo Statuto disciplinante la composizione, le modalità di composizione, di elezione e di funzionamento degli organi dell'Istituto di Studi Storici.

Lo Statuto di cui al comma precedente dovrà comunque garantire l'autonomia operativa dell'Istituto nell'ambito delle funzioni scientifiche.

Art. 4

Il personale amministrativo dell'Istituto è costituito da dipendenti regionali.

Art. 5

L'Istituto provvede alla sua attività:

a) con il contributo annuale della Regione, iscritto nel Bilancio regionale;

b) con contributi e donazioni di Enti pubblici e di soggetti privati;

c) con i proventi derivanti dalle attività dell'Istituto.

Art. 6

All'onere derivante dall'applicazione della presente legge si provvede con quota parte dei Fondi assegnati alla Regione con l'art. 8 della legge 16 maggio 1970, n. 281.

Nello stato di previsione della spesa per l'esercizio finanziario 1977 al Titolo I - Sezione II - Rubrica 4 - Settore II viene iscritto il nuovo capitolo di spesa n. 805: << Costituzione di un Istituto Regionale per gli Studi Storici del Molise >> con una dotazione di competenza di L. 10.000.000 e di cassa di L. 1.000.000 previa riduzione del Cap. 2596 della competenza 1977 << Oneri derivanti da provvedimenti legislativi in corso >>.

Agli oneri per gli esercizi successivi si provvederà con appositi stanziamenti previsti dai relativi bilanci.

Art. 7

La presente legge sarà pubblicata nel Bollettino Ufficiale della Regione.

È fatto obbligo a chiunque spetti di osservarla e di farla osservare come legge della Regione Molise.
