
07.Contabilità e contratti, bilanci, manovre finanziarie, armonizzazione dei bilanci pubblici e coordinamento della finanza pubblica

Bollettino
Bollettino Ufficiale n. 23 del 16/12/77

Oggetto
Regione - Contabilità - Disciplina

Abrogazioni
Abrogata intera legge dalla legge n. 4/2002 art. 76

Modifiche
Modificato art. 26 dalla legge n. 13/1984 art. 1
Modificato art. 53 dalla legge n. 13/1993 art. 1
Modificato art. 57 dalla legge n. 18/1982 art. 1

Legge Regionale 3 Dicembre 1977, n. 44

Contabilità regionale della Regione Molise

Art. 1: RIFERIMENTO ALLA NORMATIVA STATALE

La presente legge disciplina la contabilità della Regione Molise in attuazione dei principi contenuti nello Statuto e nella legge 19 maggio 1976, n. 335, alle cui disposizioni rinvia per quanto   non espressamente previsto dai seguenti articoli.

TITOLO I - Programma Regionale, bilancio pluriennale e leggi di spesa.

Art. 2: IL PROGRAMMA REGIONALE DI SVILUPPO

La Regione formula il programma regionale di sviluppo per la crescita equilibrata dell'economia del Molise, per le riforme di struttura e per i fini sociali previsti dalla Costituzione e dallo Statuto regionale.

Il programma regionale di sviluppo accerta lo stato attuale e le linee di tendenza della realtà socio-economica e territoriale della Regione; stima l'entità delle risorse complessive umane,   fisiche e finanziarie disponibili sul territorio; definisce il quadro generale dello sviluppo socioeconomico regionale e l'assetto territoriale; individua gli obiettivi dell'azione diretta della   Regione anche agli effetti delle proposte con le quali la Regione stessa partecipa alla programmazione nazionale; fissa, in relazione alle risorse disponibili, i settori prioritari   d'intervento e i progetti operativi generali e settoriali, articolati su base comprensoriale, fissandone tempi, le modalità e gli strumenti di attuazione.

Il programma regionale di sviluppo è approvato ai sensi dell'art. 6 dello Statuto, dal Consiglio Regionale che ne determina anche il periodo di riferimento.

Art. 3: BILANCIO PLURIENNALE

La Giunta regionale ogni anno, entro il 15 ottobre, presenta al Consiglio la proposta di legge di approvazione del bilancio ed, in allegato, il bilancio pluriennale.

Il Consiglio regionale, entro il 30 novembre, adotta insieme al bilancio annuale il bilancio pluriennale.

Il bilancio pluriennale rappresenta la proiezione finanziaria del programma regionale di sviluppo ed estende le sue previsioni nel tempo assumendo, come termini di riferimento, quelli dello stesso programma regionale di sviluppo e comunque un termine non superiore al quinquennio.

Le previsioni del bilancio pluriennale vengono annualmente aggiornate e coordinate con le scadenze del programma di sviluppo.

L'adozione del bilancio pluriennale non comporta autorizzazione a riscuotere le entrate né ad eseguire le spese in esso contemplate.

Fino a quando non sarà adottato il programma regionale di sviluppo, il bilancio pluriennale avrà per termine di riferimento le direttive programmatiche approvate dal Consiglio Regionale.

Il quadro delle risorse, che la Regione prevede di acquisire ed impiegare nel periodo considerato dal bilancio pluriennale, è elaborato sia sulla base della legislazione statale già in vigore,  sia sulla base di previsti nuovi interventi legislativi.

Art. 4: STRUTTURE DEL BILANCIO PLURIENNALE

Nel bilancio pluriennale le entrate sono ripartite in due sezioni a seconda che riguardino somme per le quali, al momento della formulazione del bilancio stesso, esista già titolo giuridico alla   iscrizione nel bilancio annuale o somme per le quali non esiste titolo giuridico alla loro iscrizione nel bilancio annuale pur essendo la loro acquisizione sufficientemente attendibile.

Nell'ambito di ciascuna sezione, le entrate, sono rappresentate almeno a livello di titolo e categoria, in conformità dello schema di classificazione adottato per il bilancio di previsione annuale di cui al successivo art. 13.

Nel bilancio pluriennale le spese sono indicate secondo criteri idonei a rappresentare, per obiettivi programmatici o funzionali, l'intera attività della Regione, in correlazione a quanto previsto nel piano regionale di sviluppo ed all'impostazione del bilancio annuale di previsione.

Art. 5: PROSPETTI ALLEGATI AL BILANCIO PLURIENNALE

In prospetti allegati al bilancio pluriennale per ogni singola ripartizione delle spese adottate nel bilancio stesso e per ciascun periodo di riferimento, debbono essere mantenute distinte:

a) le spese effettuate per l'esercizio delle funzioni proprie da quelle effettuate per l'esercizio di funzioni delegate;

b) le spese il cui ammontare è predeterminato nella legge che le istituisce da quelle la cui quantificazione viene rinviata alla legge di bilancio;

c) le spese che discendono da provvedimenti legislativi già adottati da quelle che discendono da provvedimenti in corso di adozione o che si prevede di adottare;

d) le spese alle quali corrispondono entrate ad esse specificatamente destinate nel momento dell'acquisizione da quelle alle quali sono destinate entrate non finalizzate;

e) le spese afferenti l'esercizio delle funzioni normali da quelle per il finanziamento di ulteriori programmi di sviluppo;

f) le spese che discendono da obbligazioni su limiti di impegno comportanti erogazioni in annualità, assunte in periodi precedenti, da quelle imputabili ad obbligazioni da assumersi nel   periodo cui si riferisce la previsione.

In apposito prospetto allegato al bilancio pluriennale debbono altresì essere separatamente indicati, per ciascun anno di riferimento, gli oneri, distinti in quota capitale e in quota interesse, per l'ammortamento dei mutui e dei prestiti già contratti, e gli oneri, sempre distinti quota capitale ed in quota interessi, derivanti da mutui e prestiti che si prevede di stipulare nel corso del periodo di validità del programma.

Art. 6: LEGGI REGIONALI DI SPESA

Le leggi regionali che prevedono attività o interventi a carattere continuativo o ricorrente determinano, di norma, solo gli obbiettivi da raggiungere e le procedure da seguire, rinviando alla   legge di bilancio la quantificazione dell'entità della relativa spesa. In tal caso, la Regione può dare corso alle procedure ed agli adempimenti previsti dalla legge, con esclusione degli atti dai quali comunque sorga l'obbligo dell'Amministrazione di assumere impegni a norma del successivo articolo 41.

Quando la particolare natura dell'intervento lo richieda, le leggi regionali che dispongono spese a carattere pluriennale possono, in deroga a quanto previsto nel comma precedente, indicare   l'ammontare complessivo della spesa nonché la quota a carico del bilancio in corso o già presentato al Consiglio, rinviando ai successivi bilanci la determinazione delle quote di spesa destinate a gravare su ciascuno dei relativi esercizi.

Quando la continuità e la regolarità della spesa nel tempo assumono un interesse preminente, la legge regionale che disponga spese a carattere pluriennale può, sempre in deroga a quanto   previsto al primo comma, determinare la entità annuale della spesa.

Le leggi che prevedano opere ed interventi la cui esecuzione si protragga per più esercizi, possono autorizzare la stipulazione di contratti o comunque l'assunzione di obbligazioni da parte della Regione nei limiti dell'intera somma in essa indicata, fermo restando che formano impegno sugli stanziamenti di ciascun bilancio, ai sensi del successivo art. 41, soltanto le somme   corrispondenti alle obbligazioni che vengono a scadere nel corso del relativo esercizio.

Con apposito provvedimento legislativo, o con legge di bilancio, saranno abrogate le disposizioni finanziarie di leggi di spesa pluriennale in vigore, ritenute, in sede di elaborazione od aggiornamento del bilancio pluriennale, in contrasto con i principi di cui ai comma precedenti.

Le leggi regionali determinano, per i procedimenti comportanti erogazioni di spesa a carico del bilancio della Regione, gli Organi, gli Uffici o gli Enti competenti e responsabili a porre in essere   ciascun adempimento necessario per l'erogazione della spesa.

TITOLO II - BILANCIO ANNUALE

Art. 7: ANNUALITÀ DEL BILANCIO

L'esercizio finanziario ha la durata di un anno e coincide con l'anno solare.

Per gli incassi e i versamenti delle entrate accertate e per il pagamento delle spese impegnate entro il 31 dicembre, la chiusura dei conti può essere protratta fino al 31 gennaio successivo.

Art. 8: CONTENUTO DEL BILANCIO DI PREVISIONE

Le previsioni del bilancio annuale della Regione sono formulate in termini di competenza e in termini di cassa.

Per ciascun capitolo di entrata o di spesa, il bilancio indica:

1) l'ammontare presunto dei residui attivi o passivi alla chiusura dell'esercizio precedente a quello cui il bilancio si riferisce;

2) l'ammontare delle entrate che si prevede di accertare o delle spese di cui si autorizza l'impegno nell'esercizio cui il bilancio si riferisce

3) l'ammontare delle entrate che si prevede di riscuotere o delle spese di cui si autorizza il pagamento nel medesimo esercizio, senza distinzione fra riscossioni e pagamenti in conto residui e in conto competenza.

Tra le entrate o le spese di cui al n. 2) del precedente comma è iscritto l'eventuale saldo finanziario, positivo o negativo, presunto al termine dell'esercizio precedente a quello cui si   riferisce il bilancio. Tra entrate di cui al n. 3) del precedente secondo comma è iscritto l'ammontare presunto della giacenza di cassa all'inizio dell'esercizio cui il bilancio si riferisce. 

Tra   le spese di cui al n. 3 del precedente secondo comma è iscritto l'ammontare previsto delle disponibilità di cassa al termine dell'esercizio.

Art. 9: UNIVERSALITÀ ED INTEGRALITÀ DEL BILANCIO

Tutte le entrate devono essere iscritte nel bilancio regionale al lordo delle spese di riscossione e di altre eventuali spese ad esse connesse.

Parimenti, tutte le spese devono essere iscritte nel bilancio integralmente, senza essere ridotte delle eventuali entrate correlative.

Sono vietate le gestioni di fondi al di fuori del bilancio della Regione.

Art. 10: QUANTIFICAZIONE DELLE ENTRATE

Le previsioni di entrata vengono determinate mediante valutazioni effettuate sulla base di leggi o di altri provvedimenti, tenuto conto, ove occorra, dei criteri di ripartizione già adottati in passato dagli organi competenti e di altri elementi attendibili e, per quanto concerne in particolare le entrate da mutui, dei limiti massimi della capacità di indebitamento e, per le entrate tributarie, dell'andamento del gettito nell'esercizio precedente e delle tendenze evolutive della base imponibile.

Art. 11: QUANTIFICAZIONE DELLA SPESA PER LA COMPETENZA

Ciascun stanziamento di spesa, per la competenza annuale, viene determinato in misura corrispondente all'ammontare complessivo degli impegni che si ritiene possano effettivamente essere assunti ai sensi del successivo articolo 41, nell'esercizio cui si riferisce il bilancio, avuto anche riguardo ai termini attuativi stabiliti dalle leggi, alle eventuali procedure ed istruttorie   preliminari già svolte, nonché alle quote effettivamente impegnate ed erogate nel relativo periodo di competenza di eventuali staziamenti, aventi lo stesso od analogo oggetto effettuati in passato.

Le spese relative all'ordinario funzionamento degli Organi ed Uffici regionali, ed in genere, ad attività od interventi già finanziati in passato, vengono determinate tenendo anche conto delle prevedibili variazioni dei prezzi e, le spese per il personale, dell'applicazione della normativa in materia e degli accordi sindacali.

Nel caso di limiti di impegno autorizzati in passato e comportanti erogazioni in annualità a carico del bilancio regionale, lo stanziamento deve essere contenuto nei limiti delle obbligazioni   effettivamente assunte, che vengono a scadenza nell'esercizio cui il bilancio si riferisce fatti comunque salvi i maggiori stanziamenti per nuovi limiti di impegno da assumersi nel corso   dell'esercizio stesso.

Le somme stanziate a fronte di obbligazioni su limiti di impegno già assunte in passato e che vengono a scadenza nell'esercizio cui si riferisce il bilancio, debbono essere iscritte in capitoli   separati rispetto a quelli relativi agli stanziamenti afferenti nuovi limiti di impegno.

Nel caso di spese pluriennali determinate nel loro ammontare complessivo ai sensi del precedente articolo 6, la relativa quota da stanziare a carico dell'esercizio cui si riferisce il bilancio deve essere determinata nei limiti della spesa totale autorizzata dalla legge, ove indicata, tenuto conto delle quote già stanziate negli esercizi precedenti e degli impegni già assunti.

Gli stanziamenti previsti nel loro esatto ammontare da leggi regionali a carico dell'esercizio cui si riferisce il bilancio, possono essere ridotti od aumentati, con espressa disposizione della legge di approvazione del bilancio stesso, in relazione alle effettive esigenze e nei limiti della previsione globale delle singole leggi.

Art. 12: SPESE PER ULTERIORI PROGRAMMI DI SVILUPPO

Si considerano spese relative all'attuazione di ulteriori programmi di sviluppo, quelle cui sono destinati i finanziamenti specifici dello Stato e le spese per programmi che assumono questa   particolare qualificazione ad opera del programma economico della Regione.

Art. 13: Classificazione delle entrate

Nel bilancio annuale le entrate della Regione sono ripartite nei seguenti titoli:

Titolo I: Entrate derivanti da tributi propri della Regione, dal gettito dei tributi erariali o di quote di esso devolute alla Regione stessa a titolo di ripartizione del fondo comune di cui all'art. 8 della   legge 16 maggio 1970, n. 281;

Titolo II: Entrate derivanti da contributi ed assegnazione dello Stato ed in genere da trasferimenti di fondi del bilancio statale, anche in rapporto all'esercizio delle funzioni delegate dallo Stato alla  Regione;

Titolo III: Entrate derivanti da rendite patrimoniali, da utili di Enti o Aziende Regionali;

Titolo IV: Entrate derivanti da alienazione di beni patrimoniali, da trasferimento di capitali e rimborsi di credito;

Titolo V: Entrate derivanti da mutui, prestiti ed altre operazioni di creditizie;

Titolo VI: Entrate per contabilità speciali. Nell'ambito dei rispettivi titoli, le entrate sono ripartite nelle seguenti categorie:

Titolo I Categoria 1 - Tributi propri

   "      2- ILOR - Tributi erariali - Fondo art. 8 legge 281 /70.

Titolo II Categoria 11  Fondi derivanti dall'art. 9 legge 281/70.

    "      12  Fondi derivanti dall'art. 12 legge 281/70.

    "      13  Fondi derivanti da altre assegnazioni.

    "      14  Fondi derivanti dallo Stato per l'attuazione dell'assistenza ospedaliera.

Categoria 15 - Trasferimento di fondi dallo Stato per l'esercizio di funzioni delegate.

Titolo III Categoria 21 Rendite patrimoniali e proventi del demanio.

    "      22  Utili di Enti ed aziende regionali.

    "      23  Entrate diverse.

    "      24  Partite che si compensano con la spesa.

    "      25  Proventi contravvenzionali.

Titolo IV Categoria 31  Alienazione di beni e diritti patrimoniali, affrancazioni.

Categoria 32  Eredità, donazioni ed altri trasferimenti di capitali non dello Stato.

Categoria 33  Rimborso di crediti e recuperi vari.

Titolo V Categoria 41  Accensione di prestiti.

   "      42  Obbligazioni.

   "      43  Anticipazioni ed altre operazioni di credito a breve termine

Titolo VI Categoria 51  Partite di giro

    "      52  Stabilimenti speciali

Le entrate sono ripartite in Capitoli secondo il loro oggetto.

Il Capitolo costituisce l'unità elementare di classificazioni delle entrate.

Art. 14: CLASSIFICAZIONE DELLE SPESE

Nel bilancio annuale le spese sono ripartite secondo classificazioni idonee a rappresentare, per obbiettivi programmatici, i piani e i progetti dell'intervento della Regione, in correlazione con l'impostazione del bilancio pluriennale.

A tale fine sono distinte:

-spese per l'adempimento delle funzioni normali della Regione e  spese per ulteriori programmi di sviluppo;

-in titoli a seconda che si riferiscano a spese correnti: d'investimento; rimborso di capitali, di prestiti, di anticipazioni; contabilità  speciali;

-in sezioni secondo un' analisi funzionale o grandi obbiettivi  programmatici;

-in rubriche secondo categorie di programma;

-in settori quali specificazioni ulteriori delle categorie del  programma;

-in capitali secondo l'oggetto della spesa.

Art. 15: NATURA E CONTENUTO DEL CAPITOLO DI SPESA

Il capitolo costituisce l'unità fondamentale per la classificazione delle spese.

Ogni capitolo contiene un solo oggetto di spesa.

Nel medesimo capitolo non possono, comunque, essere incluse:

a) spese correnti, spese d'investimento e spese che attengono al rimborso di mutui e prestiti;

b) spese per l'adempimento delle funzioni normali della Regione e spese per il finanziamento di ulteriori programmi di sviluppo;

c) spese relative a funzioni proprie della Regione e spese relative a funzioni delegate dallo Stato;

d) spese relative a obbiettivi per perseguire i quali la Regione goda di finanziamenti da parte dello Stato, iscritti nello stato di previsione delle entrate dello stesso bilancio, ed altre spese;

e) spese relative ad obbligazioni su limiti di impegno già assunte in passato e che vengono a scadenza nel corso dell'esercizio e spese relative ad obbligazioni che si prevede di assumere su nuovi limiti di impegno ancorché autorizzati per le stesse finalità

f) spese relative agli oneri inerenti ai mutui in corso di ammortamento e spese relative al mutuo da contrarre nell'esercizio in corso di cui all'articolo 16.

Art. 16: EQUILIBRIO BILANCIO DI COMPETENZA

Il totale delle spese di cui si autorizza l'impegno (stanziamenti di competenza) può essere superiore al totale delle entrate che si prevede di accertare nel medesimo esercizio, purché il relativo disavanzo sia coperto da mutui la cui stipulazione venga autorizzata con la legge di approvazione del bilancio nei limiti di cui al successivo articolo 37.

Il totale delle spese di cui si autorizza l'impegno per l'adempimento delle funzioni normali della Regione, non può, in nessun caso, in ciascun bilancio, essere superiore al totale delle entrate che si prevede di accertare nel medesimo esercizio, escluse le entrate derivanti da mutui e quelle derivanti dall'assegnazione o dal riparto dei fondi statali vincolati al finanziamento di spese di sviluppo.

Art. 17: EQUILIBRIO DEL BILANCIO DI CASSA

Nel bilancio annuale, il totale delle spese di cui si autorizza il pagamento sommato alle disponibilità di cassa previste alla fine dell'esercizio deve essere uguale al totale delle entrate che si prevede di riscuotere sommato alle presunte giacenze iniziali di cassa.

Art. 18: FONDO DI RISERVA PER LE SPESE OBBLIGATORIE

Nella parte corrente dello stato di previsione della spesa è scritto un fondo di riserva per le spese obbligatorie dipendenti dalla legislazione in vigore.

Con legge di bilancio è approvato l'elenco dei capitoli in favore dei quali può essere disposto lo storno dallo stanziamento di cui al comma precedente.

Lo storno dal fondo di riserva per le spese obbligatorie ai singoli capitoli di spesa è disposto con deliberazione della Giunta Regionale.

Art. 19: FONDO DI RISERVA PER LE SPESE IMPREVISTE

Nello stato di previsione della spesa è iscritto, in apposito capitolo, un fondo di riserva per le spese impreviste per provvedere:

a) alle eventuali deficienze delle assegnazioni di bilancio che non riguardino le spese di cui al precedente articolo 18 o capitoli il cui stanziamento è stabilito con legge sostanziale, deve trattarsi comunque di spese che non potevano prevedersi in alcun modo o in modo adeguato al momento dell'approvazione del bilancio; che abbiano carattere di assoluta necessità ed improrogabilità e non impegnino bilanci di esercizi futuri;

b) alla restituzione di somme indebitamente percette;

c) al pagamento di spese afferenti esercizi scaduti, relative al normale funzionamento dei servizi regionali, per le quali gli stanziamenti in conto residui sono insufficienti o inesistenti.

Il prelevamento di somme dal predetto capitolo e la nuova iscrizione ai vari capitoli del bilancio, o a capitoli nuovi, è disposta con deliberazione della Giunta Regionale da sottoporre, per la convalidazione, al Consiglio Regionale nella prima seduta utile.

Art. 20: FONDO DI RISERVA NEL BILANCIO DI CASSA

Nel bilancio di cassa è iscritto un fondo di riserva il cui ammontare è stabilito in misura non superiore ad un dodicesimo della somma dei pagamenti autorizzati dalla legge di bilancio o dai provvedimenti di variazione del preventivo.

I prelievi dal fondo di cui al primo comma, occorrenti sia per far fronte a maggiori spese, che per sopperire a minore entrate, e le relative destinazioni ad integrazione degli altri capitoli di spesa   del bilancio di cassa, sono disposti con deliberazione del Consiglio non soggetta a controllo.

Art. 21: FONDI GLOBALI

Al fine di far fronte agli oneri derivanti da provvedimenti legislativi regionali adottati in conformità al bilancio pluriennale che si perfezionano dopo l'approvazione del bilancio, possono essere iscritti nello stato di previsione della spesa, uno o più fondi globali a seconda che siano destinati al finanziamento di spese per l'adempimento di funzioni normali o per ulteriori programmi di sviluppo tenendo distinte le spese correnti da quelle di investimento.

In appositi elenchi allegati al bilancio, separatamente per ciascun fondo globale, sono specificati i disegni di legge da finanziarsi con i fondi stessi ed i relativi oneri.

Art. 22: DOTAZIONI DI CASSA DEI FONDI DI RISERVA E GLOBALI

I fondi di riserva e quelli globali, di cui ai precedenti articoli, sono dotati da appositi stanziamenti di cassa in relazione alla prevedibile esecuzione dei provvedimenti amministrativi o legislativi che ne determinano i prelievi.

Art. 23: PROROGA DELLA VALIDITÀ DEI FONDI GLOBALI

Le quote dei fondi di cui al precedente art. 21, possono essere utilizzate per la copertura di leggi di spesa adottate dal Consiglio Regionale oltre il termine di cui al 3° comma dell'art. 34 o dell'esercizio finanziario cui si riferisce il bilancio nel quale sono iscritte dette quote, purché i relativi disegni di legge siano già stati presentati al Consiglio e da questo approvati entro il termine dell'esercizio immediatamente successivo.

Gli stanziamenti dei fondi globali che vengono utilizzati restano assegnati al bilancio nel quale essi furono iscritti, mentre gli stanziamenti delle nuove o maggiori spese sono iscritti nel   bilancio dell'esercizio nel corso del quale entrano in vigore i  provvedimenti legislativi stessi.

In relazione a tali nuovi o maggiori spese, nel bilancio deve essere effettuata una annotazione dalla quale risulti che si tratta di spese finanziate con ricorso ai fondi globali dell'esercizio   precedente.

Fino a quando non sia approvato il rendiconto di tale esercizio, delle spese di cui al presente comma non si tiene conto ai fini del calcolo dell'eventuale disavanzo di cui al precedente articolo 16.

Art. 24: FONDI STATALI ASSEGNATI ALLA REGIONE

Tutte le somme assegnate, a qualsiasi titolo, dallo Stato alla Regione confluiscono nel bilancio regionale senza vincolo a specifiche destinazioni, salvo i seguenti casi:

a) assegnazioni in corrispondenza di deleghe di funzioni amministrative a norma dell'art. 118, secondo comma, della Costituzione;

b) assegnazioni per il finanziamento di ulteriori programmi di sviluppo.

Nei casi di assegnazioni dallo Stato alla Regione connesse a deleghe di funzioni amministrative e negli altri casi di cui al comma precedente, la Regione ha facoltà di stanziare o di erogare   somme eccedenti quelle assegnate dallo Stato, ferme, nel caso di delega, le disposizioni delle leggi che disciplinano le relative funzioni.

La Regione ha altresì facoltà, qualora abbia erogato in un esercizio somme eccedenti quelle ad essa assegnate dallo Stato a norma del comma precedente, di compensare tali maggiori spese con minori stanziamenti ed erogazioni per lo stesso scopo nei due esercizi successivi.


