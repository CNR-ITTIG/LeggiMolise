
37.Tutela della salute umana, animale e dell'ambiente, servizio sanitario, alimentazione

Bollettino
Bollettino Ufficiale n. 05 del 16/03/84

Oggetto
Rifiuti solidi - Smaltimento - Piano regionale - Competenze - Procedure - Disciplina

Abrogazioni
Abrogata intera legge dalla legge n. 25/2003 art. 38

Modifiche


Legge Regionale 8 Marzo 1984, n. 6

Approvazione del Piano regionale di smaltimento dei rifiuti solidi

Art. 1

La Regione Molise, in relazione agli obbiettivi di tutela del suolo e dell'ambiente indicati all'art. 4 del proprio Statuto, approva l'allegato <<Piano regionale per lo smaltimento dei rifiuti solidi>>.

Gli elaborati del piano sono depositati, a fini di pubblicità,  presso la Segreteria del Consiglio Regionale.

Gli aggiornamenti tecnici al piano sono deliberati dalla Giunta Regionale con atto pubblicato sul Bollettino Ufficiale della Regione.

Art. 2

La realizzazione e gestione degli impianti di smaltimento dei  rifiuti solidi sono affidate alle Comunità Montane.

I Comuni non compresi nelle zone omogenee di cui alla legge regionale 22 maggio 1973, n. 8, possono esplicare le attività di cui sopra, in forma singola o associata, secondo le modalità di   cui all'art. 8 del D.P.R. 10 settembre 1983, n. 915.

La costituzione di eventuali consorzi intercomunali ed i relativi Statuti devono ottenere la preventiva autorizzazione della Giunta Regionale.

Art. 3

Nel bilancio della Regione Molise è istituito, a decorrere dall'esercizio 1984, il <<Fondo per l'attuazione del piano regionale di smaltimento dei rifiuti>>, con lo scopo di finanziare   la realizzazione e gestione degli impianti previsti dal piano.

Una quota parte del fondo, fino ad un massimo del trenta per cento, può essere annualmente destinata dal Consiglio Regionale, sulla base di motivati Piani di intervento proposti dalla Giunta   Regionale, al potenziamento dei Servizi Comunali di raccolta dei rifiuti solidi urbani nonché ad eccezionali interventi di sanificazione ambientale e territoriale.

A tal uopo i Comuni possono presentare alla Regione Molise -  Assessorato Regionale alla Sanità - entro il 31 marzo di ogni anno o al verificarsi dell'evento che motivi l'intervento  eccezionale, apposita domanda di finanziamento, corredata di  una motivata relazione.

I piani di intervento di cui al secondo comma sono approvati dal Consiglio Regionale entro il 30 giugno di ogni anno.

Art. 4

Le Comunità Montane ed i Comuni singoli o associati, che intendono effettuare gli interventi previsti dal piano di cui al  precedente articolo 1, devono presentare alla Regione Molise   Assessorato Regionale alla Sanità - entro il termine del 31 marzo di ogni anno, una domanda corredata del progetto e di dettagliate relazioni tecnico-amministrative, con l'indicazione   dell'ammontare degli investimenti, delle finalità che intendono perseguire e dei piani economici relativi alla gestione del servizio.

Il Consiglio Regionale approva i relativi Piani di intervento entro il 30 giugno di ogni anno.

Le singole iniziative vengono preventivamente sottoposte al parere del Comitato tecnico-amministrativo di cui all'art. 10 della legge regionale 14 luglio 1979, n. 19.

Art. 5

Gli impianti di cui alla presente legge possono essere utilizzati per lo smaltimento dei rifiuti solidi industriali, nel rispetto della vigente normativa statale in materia di nocività dei rifiuti stessi previa convenzione con l'Ente gestore, da sottoporre alla preventiva approvazione della Giunta Regionale.

Art. 6

Gli oneri derivanti dall'applicazione della presente legge saranno quantificati, ai sensi dell'art. 6 della legge regionale di contabilità 3 dicembre 1977, n. 44, con la stessa legge approvativa dei bilanci di previsione.

Art. 7

La presente legge è dichiarata urgente ai sensi dell'art. 127 della Costituzione e dell'art. 38 dello Statuto Regionale ed entra in vigore il giorno successivo a quello della sua pubblicazione nel Bollettino Ufficiale della Regione.

È fatto obbligo a chiunque spetti di osservarla e  farla osservare come legge della Regione Molise.
