
19.Miniere, risorse geotermiche, cave e torbiere, acque minerali e termali, uso delle risorse idriche

Bollettino
Bollettino Ufficiale n. 05 del 16/03/84

Oggetto
Acque - Risanamento - Piano regionale Soggetti - Competenze

Abrogazioni


Modifiche


Legge Regionale 2 Marzo 1984, n. 4

Approvazione del Piano regionale di risanamento idrico, ai sensi della legge 10 maggio 1976, n. 319 e successive modificazioni e integrazioni

Art. 1

La Regione Molise, ai sensi dell'art. 4 - lettera a) - della  legge 10 maggio 1976, n. 319, approva il piano regionale di risanamento delle acque, articolato nei seguenti elaborati:

Volume 1- Considerazioni generali;

Volume 2- Comprensorio del Biferno;

Volume 3- Comprensorio del Fortore;

Volume 4- Comprensorio dell'Alto Volturno;

Volume 5- Comprensorio del Trigno;

Volume 6- Verbali di riunione del gruppo di lavoro e rapporto di  missione;

Volume 7- Verbali di riunione del gruppo di lavoro interregionale per l'esame della legge n. 319/1976;

- Cartografia.

I predetti elaborati sono depositati, ai fini di pubblicità, presso la Segreteria del Consiglio Regionale. Chiunque può prenderne visione.

Gli aggiornamenti tecnici agli elaborati sono apportati dalla Giunta Regionale con deliberazione pubblicata sul Bollettino Ufficiale della Regione.

L'attuazione del piano è affidata, secondo le rispettive competenze, ai Comuni e loro Consorzi, alle Comunità Montane, alla Regione, alla Cassa per il Mezzogiorno ed alle Amministrazioni   Provinciali.

Art. 2

I Comuni provvedono ai servizi pubblici di acquedotto e fognatura ai sensi della legge 10 maggio 1976, n. 319 e successive modificazioni e integrazioni, secondo le direttive del Piano regionale di risanamento idrico.

Art. 3

Le Comunità Montane provvedono, per i rispettivi territori, secondo le norme della legge 10 maggio 1976, n. 319 e successive modificazioni ed integrazioni e conformandosi alle direttive del   piano di risanamento idrico, ai servizi pubblici di depurazione delle acque provenienti dagli insediamenti civili e di smaltimento dei fanghi residuati da processi produttivi e da impianti di   trattamento delle acque di scarico.

Per i territori non compresi nelle zone omogenee definite con legge regionale 22 maggio 1973, n. 8, ai servizi di cui al comma precedente provvedono i Comuni singoli o associati, ai sensi del   primo comma dell'art. 6 della legge 10 maggio 1976, n. 319, così  come modificato dall'art.9 della legge 24 dicembre 1979, n. 650.

Art. 4

In caso di gestione associata dei servizi pubblici di depurazione e smaltimento dei fanghi, la Giunta Regionale emanerà norme di indirizzo e coordinamento, sentiti i Comuni interessati e la   competente Commissione Consiliare.

Art. 5

Ai sensi dell'art. 17 della legge 10 maggio 1976, n. 319, così come modificato dall'art. 3 della legge 23 aprile 1981, n. 153 e successive modificazioni ed integrazioni, i canoni, i diritti ed ogni altra entrata derivante dai servizi di depurazione sono attribuiti agli Enti o Consorzi che gestiscono i servizi stessi.

Art. 6

Per l'assolvimento dei compiti attribuiti con la presente legge, le Comunità Montane ed i Comuni singoli o associati sono autorizzati a dotarsi delle necessarie strutture organiche, secondo le direttive approvate dal Consiglio Regionale ed emanate dalla Giunta Regionale.

Con la legge di bilancio la Regione annualmente provvede all'eventuale integrazione delle entrate provenienti dalla riscossione dei canoni o diritti di cui al precedente art. 5.

Art. 7

Con la legge di bilancio saranno annualmente determinati gli stanziamenti di spesa destinati all'attuazione del piano regionale di risanamento idrico.

Al finanziamento degli oneri derivanti dalla presente legge si farà fronte con i fondi che saranno attribuiti alla Regione ai sensi dell'art. 4 della legge 24 dicembre 1979, n. 650.

Art. 8

La presente legge è dichiarata urgente ai sensi dell'art. 127 della Costituzione e dell'art. 38 dello Statuto Regionale ed entra in vigore il giorno successivo a quello della sua pubblicazione nel   Bollettino Ufficiale della Regione.

È fatto obbligo a chiunque spetti di osservarla e  farla osservare come legge della Regione Molise.
