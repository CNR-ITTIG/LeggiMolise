
21.Ordinamento e organizzazione regionale e degli enti dipendenti e vigilati, organi della Regione, organizzazione degli uffici e politiche del personale, commissioni, comitati e consulte

Bollettino
Bollettino Ufficiale n. 08 del 30/04/84

Oggetto
Enti ed istituti operanti a livello regionale - Amministratori - Pubblicità della situazione patrimoniale - Adempimenti - Procedure - Disciplina

Abrogazioni


Modifiche


Legge Regionale 20 Aprile 1984, n. 11

Disposizioni per la pubblicità della situazione patrimoniale di Amministratori di Enti e Istituti operanti nell'ambito della Regione Molise

Art. 1

In attuazione dell'art. 15 della legge 5 luglio 1982, n. 441, le  presenti norme disciplinano le modalità intese ad assicurare la pubblicità della situazione patrimoniale:

a) dei presidenti, vicepresidenti, amministratori delegati, consiglieri di amministrazione e direttori generali di istituti e di enti pubblici, anche economici, la cui nomina, proposta, designazione o approvazione di nomina sia di competenza regionale;

b) dei presidenti, vicepresidenti, amministratori delegati, consiglieri di amministrazione e direttori generali di società al cui capitale la Regione concorra, in qualsiasi forma di intervento e partecipazione, per un importo superiore al 20%.

c) dei presidenti, vicepresidenti, amministratori delegati, consiglieri di amministrazione e direttori generali di enti e istituti privati al cui funzionamento la Regione concorra in misura superiore al 50% dell'ammontare complessivo delle spese di gestione esposte in bilancio e a condizione che queste superino la somma annua di L. 500 milioni;

d) dei presidenti e dei componenti i comitati di gestione delle Unità Locali;

e) dei presidenti e dei componenti gli organi esecutivi delle Comunità Montane, dei Consorzi di bonifica e dei Consorzi Nuclei di Industrializzazione.

Art. 2

Entro tre mesi dalla nomina all'incarico, i soggetti di cui al precedente articolo sono tenuti a depositare presso l'Ufficio di Presidenza del Consiglio regionale:

a) una dichiarazione concernente i diritti reali su beni immobili e su beni mobili iscritti nei pubblici registri; le azioni di società; le quote di partecipazione a società; l'esercizio di funzioni di amministratore o di sindaco di società, con l'apposizione della formula << sul mio onore   affermo che la dichiarazione corrisponde al vero>>;

b) copia dell'ultima dichiarazione dei redditi soggetti all'imposta sui redditi delle persone fisiche.

I predetti adempimenti concernono anche la situazione patrimoniale e la dichiarazione dei redditi del coniuge non separato e dei figli conviventi, se gli stessi vi consentono.

Le dichiarazioni di negato consenso vanno allegate agli atti depositati.

Art. 3

Entro un mese dalla scadenza del termine utile per la presentazione della dichiarazione dei redditi soggetta all'imposta sui redditi delle persone fisiche, i soggetti indicati all'art. 1 sono tenuti a depositare un'attestazione concernente le variazioni della situazione patrimoniale di cui al punto a) del precedente art. 2 intervenute nell'anno precedente e copia della dichiarazione dei redditi.

A tale adempimento annuale si applicano il secondo ed il terzo comma del precedente art. 2.

Art. 4

Entro tre mesi successivi alla cessazione dalla carica i soggetti indicati all'art. 1 sono tenuti a depositare presso l'Ufficio di Presidenza del Consiglio Regionale una dichiarazione concernente   le eventuali variazioni della situazione patrimoniale intervenute dopo l'ultima attestazione; essi sono tenuti altresì a depositare copia della dichiarazione dei redditi delle persone fisiche   concernente l'ultimo anno, nel quale hanno ricoperto la carica, entro trenta giorni successivi alla scadenza del termine per la presentazione della dichiarazione stessa.

Tali adempimenti si estendono anche alla situazione patrimoniale del coniuge non separato e dei figli conviventi secondo le modalità di cui al precedente art. 2.

Le disposizioni di cui al presente articolo non si applicano in caso di conferma degli interessati nella medesima carica alla scadenza della stessa.

Art. 5

Ove i soggetti di cui all'art. 1 non adempiano agli obblighi previsti dagli articoli 2, 3 e 8, il Presidente del Consiglio Regionale diffida l'interessato, a mezzo di lettera raccomandata con ricevuta di ritorno, ad adempiere entro il termine di quindici giorni dalla ricezione della diffida medesima.

Nel caso di inosservanza della diffida, senza pregiudizio di sanzioni disciplinari eventualmente previste nell'ambito della potestà regolamentare degli Enti interessati, il Presidente del   Consiglio ne dà notizia all'Assemblea e dispone altresì la pubblicazione di detta comunicazione sul Bollettino Ufficiale della Regione.

Art. 6

La conoscenza da parte di tutti i cittadini delle dichiarazioni previste dalla presente legge è assicurata mediante pubblicazione delle stesse, a cura dell'Ufficio di Presidenza del Consiglio   Regionale, sul Bollettino Ufficiale della Regione.

Nello stesso Bollettino debbono essere riportate, per ciascun soggetto, le notizie risultanti dal quadro riepilogativo della dichiarazione dei redditi.

Art. 7

Ai fini di quanto previsto dal precedente art. 5 primo comma, la Giunta Regionale, entro 60 giorni dalla data di entrata in vigore della presente legge, comunica all'Ufficio di Presidenza del   Consiglio l'elenco degli Enti che alla data stessa rientrano nella previsione delle presenti disposizioni; tale elenco deve essere aggiornato entro il 31 marzo di ogni anno.

Art. 8

Entro 30 giorni dall'entrata in vigore della presente legge i soggetti indicati al precedente art. 1 già in carica sono tenuti a provvedere agli adempimenti di cui al precedente art. 2.

Art. 9

Tutte le dichiarazioni obbligatorie ai sensi della presente legge debbono essere effettuate sui moduli predisposti a cura dell'Ufficio di Presidenza del Consiglio Regionale.

Art. 10

La presente legge è dichiarata urgente ai sensi del primo comma dell'art.127 della Costituzione e dell'art. 38 dello Statuto regionale ed entra in vigore il giorno successivo a quello della sua pubblicazione nel Bollettino Ufficiale della Regione.

È fatto obbligo a chiunque spetti di osservarla e  farla osservare come legge della Regione Molise.
