
11.Enti locali, comunità montane

Bollettino
Bollettino Ufficiale n. 16 del 04/06/73

Oggetto
Comunità montane - Istituzione - Organizzazione - Attività - Disciplina

Abrogazioni
Abrogata intera legge dalla legge n. 12/2002 art. 45
Abrogato art. 25 dalla legge n. 19/1977 art. 4

Modifiche
Modificato art. 8 dalla legge n. 48/1977 art. 7

Legge Regionale 30 Maggio 1973, n. 11

Norme sulla costituzione e sul funzionamento delle Comunità Montane.

TITOLO I: Disposizioni generali

Art. 1

La presente legge disciplina la istituzione e le attività delle Comunità Montane, nei limiti e secondo i principi fissati dalla legge 3 dicembre 1971, n.1102, recante norme per lo sviluppo della montagna.

Art. 2

Tra i Comuni compresi in ciascuna zona omogenea, come delimitata con legge della Regione Molise, è costituita - a norma dell'art.4, primo comma, legge 3 dicembre 1971 - la Comunità Montana, Ente di diritto pubblico.

La Comunità Montana ha per scopo il potenziamento e la valorizzazione della propria zona mediante la preparazione e la realizzazione dei piani pluriennali di sviluppo sociale, dei   programmi annuali di intervento e dei piani urbanistici.

Art. 3

La modifica e l'estensione delle Comunità Montane sono regolate con legge regionale.

Con decreto del Presidente della Giunta Regionale vengono regolati i conseguenti rapporti giuridici e patrimoniali.

TITOLO II: STATUTO DELLE COMUNITÀ MONTANE

Art. 4

La Comunità Montana adotta il proprio Statuto a maggioranza assoluta dei componenti il Consiglio della Comunità.

Ogni successiva variazione è deliberata con la osservanza delle   predette modalità.

Lo Statuto e le eventuali sue variazioni sono approvati dal Consiglio Regionale.

Art. 5

Lo Statuto della Comunità Montana dovrà stabilire, tra l'altro:

a) la sede e la denominazione della Comunità;

b) l'indicazione dei poteri e delle competenze degli organi deliberanti ed esecutivi;

c) le modalità per le convocazioni del Consiglio e della Giunta;

d) le modalità di elezione e revoca del Presidente della Giunta e dei suoi membri;

e) il numero dei componenti la Giunta che, in ogni caso, non potrà essere essere superiore ad otto;

f) le norme generali ed i termini per la formazione ed approvazione dei bilanci preventivi e consuntivi annuali;

g) le norme generali che dovranno osservarsi nell'adozione dei regolamenti per la organizzazione degli uffici e del personale della Comunità;

h) i modi della partecipazione delle forze sindacali, sociali ed economiche al processo di formazione dei piani di sviluppo economico ed urbanistici e dei programmi stralcio annuali;

i) i criteri per la determinazione degli oneri a carico di ciascun comune.

TITOLO III: ORGANI DELLA COMUNITÀ MONTANA

Art. 6

Sono organi della Comunità Montana:

a) il Consiglio;

b) il Presidente;

c) la Giunta.

Art. 7

Il Consiglio dura in carica cinque anni.

Ogni Comune, dopo il rinnovo del Consiglio Comunale, provvede ad eleggere - nella seduta immediatamente successiva a quella della nomina del Sindaco e della Giunta - i propri rappresentanti in seno al Consiglio della Comunità.

Art. 8

I componenti il Consiglio della Comunità Montana sono eletti dai Comuni che la costituiscono e prescelti in seno ai rispettivi Consigli Comunali.

I Sindaci sono membri di diritto del Consiglio della Comunità.

Deve essere rappresentata la minoranza di ciascun Consiglio Comunale.

I Comuni con meno di cinquemila abitanti eleggono i loro rappresentanti in numero di due ed ogni consigliere vota un solo nome.

I Comuni con oltre cinquemila abitanti eleggono i loro rappresentanti in numero di cinque ed ogni consigliere vota non più di tre nomi.

La decadenza dalla carica di consigliere comunale comporta, automaticamente, la decadenza di componente il Consiglio della Comunità Montana.

In caso di scioglimento anticipato di un Consiglio Comunale i rappresentanti da questo nominati in seno alla Comunità Montana restano in carica fino a diversa nomina del nuovo Consiglio Comunale.

Art. 9

Il Consiglio è il massimo organo deliberativo della Comunità; esso ne determina l'indirizzo politico ed amministrativo.

Spetta, tra l'altro, al Consiglio:

a) eleggere il Presidente e la Giunta della Comunità Montana o revocarli;

b) approvare il bilancio preventivo, il conto consuntivo e lo storno di fondi da capitolo a capitolo;

c) approvare i piani pluriennali per lo sviluppo economico della zona;

d) approvare il programma stralcio annuale di cui all'art. 5 della legge 3 dicembre 1971, n. 1102 ed al successivo articolo 13 della presente legge;

e) approvare i piani urbanistici di cui all'art. 7 della legge 3 dicembre 1971, n. 1102 ed al successivo articolo 16 della presente legge;

f ) approvare la pianta organica degli uffici della Comunità;

g) nominare il Segretario.

Art. 10

Il Presidente:

a) rappresenta la Comunità Montana;

b) convoca e presiede il Consiglio e la Giunta;

c) stipula i contratti deliberati dal Consiglio o dalla Giunta;

d) esercita ogni altra funzione attribuitagli dalle leggi e dallo Statuto.

Art. 11

La Giunta è composta dal Presidente e da un numero di membri, da determinarsi con norma statutaria, non superiore ad otto, eletti dal Consiglio nel proprio seno a scrutinio segreto ed a maggioranza assoluta di voti.

Art. 12

La Giunta è l'organo esecutivo della Comunità Montana.

Esercita funzioni di promozione, di iniziativa e di attuazione.

Compete in particolare alla Giunta:

a) porre in essere, su direttive del Consiglio, interventi necessari ad assicurare il buon svolgimento ed il massimo coordinamento delle attività dei singoli Enti;

b) deliberare in materia di spese nel quadro del bilancio preventivo e nei limiti previsti dallo Statuto della Comunità;

c) predisporre e sottoporre all'approvazione del Consiglio il bilancio preventivo, il conto consuntivo e lo storno dei fondi.

Provvede, inoltre, a tutti i compiti ad essa demandati dalle leggi e dallo Statuto.

TITOLO IV: PIANIFICAZIONE E PROGRAMMI ANNUALI

Art. 13

In relazione al disposto dell'art. 5 della legge 3 dicembre 1971, n.1102, le Comunità Montane adotteranno, a maggioranza assoluta dei componenti il Consiglio della Comunità ed entro un anno dalla costituzione, in armonia con le indicazioni del piano regionale o, in mancanza di esso, delle direttive regionali in materia di pianificazione, un piano quinquennale di sviluppo socio-economico della zona corrispondente alla Comunità.

Il piano quinquennale deve contenere:

a) gli obiettivi fondamentali che la Comunità intende perseguire;

b) le scelte prioritarie e i tipi di intervento all'interno di ogni settore, col costo presumibile degli investimenti, nonché gli eventuali incentivi e la misura degli stessi a favore di operatori pubblici e privati;

c) le direttive da seguire nel territorio della Comunità in rapporto:

1 ) alle zone da riservare a specifiche destinazioni e quelle soggette a speciali vincoli o limitazioni;

2) alle località da scegliere per nuovi nuclei edilizi o per impianti di particolare natura ed importanza;

3) alla rete delle principali vie di comunicazione esistenti e da realizzare.

Le localizzazioni di cui ai punti a) e b) devono essere riprodotte in scala non inferiore a 1:25.000 e, per le aree oggetto di interventi, non inferiore a 1:5.000.

Sulla base del piano quinquennale la Comunità Montana provvede a definire ogni anno un programma stralcio contenente l'indicazione, secondo l'ordine di priorità, delle opere ed interventi da realizzare e della entità delle corrispondenti richieste  di finanziamento.

In pendenza dell'adozione dei piani quinquennali, la Regione autorizzerà e finanzierà opere ed interventi sulla base di programmi presentati dalle Comunità Montane.

Art. 14

Il programma stralcio di cui al terzo comma del precedente articolo deve pervenire, per l'approvazione, al Consiglio Regionale entro il 30 settembre di ogni anno.

Art. 15

Entro venti giorni dalla sua adozione il piano di sviluppo economico e sociale viene affisso, per trenta giorni, in ogni Comune della Comunità e ne viene data pubblica informazione, con le modalità stabilite dal Consiglio della Comunità, per consentire eventuali ricorsi che dovranno essere presentati entro trenta giorni dalla avvenuta pubblicazione.

Esaminati i ricorsi, ed eventualmente rielaborato, il piano sarà trasmesso dalla Comunità al Consiglio Regionale per l'esame e l'approvazione.

Art. 16

La Comunità Montana, deve dotarsi di un piano urbanistico al fine di  coordinare l'attività urbanistica da svolgere nel territorio della Comunità.

Il piano urbanistico della Comunità vincolerà, anche direttamente, l'attività dei privati e degli Enti operanti nel territorio della Comunità.

Nella redazione dei piani generali di bonifica, dei piani regolatori e dei programmi di fabbricazione si dovrà tener conto del piano urbanistico della Comunità Montana.

Art. 17

A decorrere dalla data di adozione del piano urbanistico il Presidente della Regione, su richiesta della Giunta della Comunità Montana, può, con provvedimento motivato, ordinare al Sindaco del Comune interessato di sospendere ogni determinazione sulle domande di licenza di costruzione allorché si riconosca che tali domande siano in contrasto con l'adottato piano urbanistico.

La sospensione di cui innanzi non potrà essere protratta per oltre sei mesi dalla data della deliberazione di adozione del piano urbanistico.

A richiesta della Comunità Montana, e per il periodo suddetto, il Presidente della Regione, con provvedimento motivato da notificare all'interessato, può ordinare la sospensione dei lavori di   trasformazione che siano tali da rendere più onerosa l'attuazione del piano.

Art. 18

Per l'adozione ed approvazione del piano urbanistico della Comunità si osservano le stesse norme di cui al precedente art. 15, previste per l'adozione ed approvazione del piano di sviluppo economico e sociale.

Art. 19

Per gli adempimenti tecnici connessi con la formulazione del piano di sviluppo quinquennale, del piano urbanistico, dell'elaborazione dei programmi stralcio annuali nonché di singole direttive   d'intervento in pendenza dell'adozione dei piani, la Comunità Montana può costituire un ufficio di piano.

TITOLO V: DELLA PARTECIPAZIONE E RAPPORTI CON ALTRI ENTI

Art. 20

La Comunità Montana deve promuovere la partecipazione delle forze sindacali ed economiche dei lavoratori e di altre organizzazioni sociali ed economiche al processo di formazione dei piani.

Art. 21

La Comunità Montana, nella fase di preparazione del piano e dei programmi stralci annuali, manterrà il necessario collegamento con gli Enti operanti nel suo territorio e ciò al fine del   coordinamento ed adeguamento dei piani e programmi elaborati dagli Enti predetti, con il piano di sviluppo quinquennale ed il programma stralcio annuale.

Gli Enti dipendenti o vigilati dalla Regione, operanti nel territorio della Comunità, quando ne siano richiesti, son tenuti a fornire ogni collaborazione per il settore di propria competenza ed a trasmettere i propri programmi.

Art. 22

I Comuni costituenti la Comunità Montana esprimono il loro parere sullo schema di piano o di programma predisposto dagli organi della Comunità, entro trenta giorni dal ricevimento.

In difetto si prescinde dal parere.

Delle istanze proposte ricevute, nonché di altri eventuali pareri espressi, deve farsi menzione nella relazione di accompagnamento del piano e del programma.

Art. 23

Per la formulazione ed attuazione dei piani e programmi di intervento la Comunità Montana, di intesa con gli Enti interessati, può avvalersi degli Uffici dei Comuni o delle Province o anche degli uffici di altri Enti.

TITOLO VI: CONTROLLO SUGLI ATTI DELLE COMUNITÀ MONTANE

Art. 24

Il controllo sugli atti delle Comunità Montane è esercitato dalla Sezione provinciale del Comitato di Controllo sugli atti dei Comuni ed altri Enti Locali, territorialmente competente.

Il caso di Comunità Montane ricadenti nell'ambito territoriale di più Province sarà territorialmente competente la Sezione Provinciale che esercita il controllo sugli atti del Comune sede della Comunità Montana.

TITOLO VII: CRITERI PER LA RIPARTIZIONE DEI FONDI

Art. 25

Il Consiglio Regionale, su proposta della Giunta, ripartisce tra le Comunità Montane i fondi assegnati alla Regione ai sensi della legge 3 dicembre 1971, n. 1102, e quelli che risulteranno   altrimenti disponibili, nel rispetto dei seguenti criteri:

- 25 per cento quale quota fissa per spese d'istituto;

- 25 per cento in rapporto alla superficie del territorio dichiarato montano;

- 20 per cento in rapporto proporzionale al tasso di emigrazione esistente in ciascuna Comunità;

- 10 per cento in rapporto alla popolazione residente nella Comunità;

- 10 per cento in rapporto allo stato di dissesto idro-geologico;

- 10 per cento per la realizzazione di opere che rivestano particolare carattere di urgenza e priorità.

DISPOSIZIONI FINALI E TRANSITORIE

Art. 26: Costituzione degli uffici delle Comunità. Personale

Le Comunità Montane provvederanno alla prima costituzione dei propri uffici esclusivamente con personale comandato della Regione, delle Province, dei Comuni, dell'Ente Regionale di   Sviluppo in Agricoltura, delle Aziende Speciali Consorziali e dei Consorzi di Bonifica Montani.

Sino a quando non si sarà proceduto all'approvazione degli Statuti e Regolamenti organici del personale è vietata ogni assunzione, a qualsiasi titolo, di personale di diversa provenienza.

Spetta al Consiglio della Comunità determinare il numero e le qualifiche dei dipendenti di cui reputa necessario il comando.

I comandi sono disposti dalle Amministrazioni da cui dipende il personale richiesto, previa intesa con la Giunta della Comunità Montana.

Art. 27

In data 1° gennaio 1974 sono soppresse le Aziende Speciali Consorziali ed il personale alle dipendenze delle stesse al 31 dicembre 1972 da tale data è trasferito, con garanzia di   conservazione della posizione giuridica ed economica acquisita, alle Comunità Montane.

Con provvedimento della Giunta Regionale il predetto personale verrà assegnato alle singole Comunità secondo le esigenze funzionali delle stesse.

Art. 28

Entro trenta giorni dalla entrata in vigore della presente legge i Consigli Comunali provvedono alla nomina dei loro rappresentanti nel seno del Consiglio della Comunità Montana, ai sensi del precedente art. 7.

Nei Comuni retti a gestione commissariale procede alla nomina il Commissario ed i rappresentanti così nominati restano in carica sino a che il Consiglio Comunale eletto non provvede alla loro sostituzione a norma del richiamato art. 7.

Il Consiglio della Comunità si riunisce entro i successivi trenta giorni su convocazione del Presidente della Giunta Regionale e, come primo suo atto, dopo la nomina del Presidente e Segretario provvisori, redige e delibera lo Statuto.

Entro trenta giorni dall'approvazione dello Statuto da parte del Consiglio Regionale il Consiglio della Comunità si riunisce - su convocazione del suo Presidente - nel Comune ove è stabilita la sua sede per la elezione dei propri organi.

Art. 29

La presente legge sarà pubblicata nel Bollettino Ufficiale degli atti della Regione.

È fatto obbligo a chiunque spetti di osservarla e di farla osservare come legge della Regione Molise.
