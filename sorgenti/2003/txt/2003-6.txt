
07.Contabilità e contratti, bilanci, manovre finanziarie, armonizzazione dei bilanci pubblici e coordinamento della finanza pubblica
28.Programmazione degli interventi finanziari

Bollettino
BOLLETTINO UFFICIALE DELLA REGIONE MOLISE  N. 24 del 1 dicembre 2003

Oggetto
Finanza regionale - Sanità - Copertura disavanzo anno 2000 - Disposizioni

Abrogazioni


Modifiche


LEGGE REGIONALE 21 novembre 2003, n. 32.

Interventi urgenti a sostegno della finanza regionale.

Art. 1

1.  Al finanziamento della quota del 70 per cento degli oneri finanziari del mutuo destinato alla copertura del disavanzo relativo all'anno 2000 di pertinenza regionale in base all'accordo fra lo Stato e le Regioni dell'8 agosto 2001, provvedono le aziende sanitarie locali (ASL) in proporzione alla singola quota di disavanzo.

2.  Le ASL fanno fronte alla relativa spesa, in via prioritaria, con alienazioni del patrimonio disponibile.

Art. 2

1.  Gli oneri del mutuo, di cui all'articolo 1, comma 1, rappresentati dalla relativa rata di ammortamento, sono iscritti nel bilancio regionale per poterne disporre il pagamento all'istituto mutuante.

2.  Le ASL, per il concorso di cui all'articolo 1, comma 1, trasferiscono alla Regione la quota di partecipazione agli oneri del mutuo stipulato dalla Regione, quale compartecipazione alla copertura del disavanzo a carico dei rispettivi bilanci.

3.  Il pagamento della quota degli oneri del mutuo di cui al comma 1, a carico delle risorse proprie della Regione, avviene nel rispetto del vincolo di destinazione delle spese sanitarie, di cui all'art. 8 del decreto legislativo 18 febbraio 2000, n. 56.

Art. 3

1.  Alla copertura della quota di disavanzo dell'anno 2000, a carico diretto della Regione, si provvede con le leggi regionali di bilancio.

Art. 4

1. Entro trenta giorni dalla data di entrata in vigore della presente legge, le Province ed i Comuni trasmettono alla Regione l'elenco, contenente tutti i dati necessari alla trascrizione, alla registrazione ed alla voltura, dei beni immobili, di cui all'articolo 66 della legge 23 dicembre 1978 n. 833, come integrato dall'articolo 5 del decreto legislativo 30 dicembre 1992 n. 502, modificato dall'articolo 6 del decreto legislativo 7 dicembre 1993, n. 517. Entro lo stesso termine trasferiscono alle ASL tutti i beni mobili e le attrezzature individuati dalla citata normativa.

2.  In caso di inadempimento totale o parziale, la Giunta regionale nomina un commissario che provvede, a spese del Comune o della Provincia, all'adozione dei provvedimenti di cui al comma 1.

3.  I beni immobili di cui al comma 1 che, per la loro collocazione o destinazione, possono rimanere di proprietà del Comune o della Provincia sono individuati dalla Giunta Regionale. Gli altri beni immobili sono trasferiti, con decreti del Presidente della Giunta regionale alle ASL. Tali decreti costituiscono titolo per le conseguenti trascrizioni, registrazioni e volture. Le trascrizioni saranno effettuate con totale esenzione da imposte e tasse, così come previsto dal comma 2 dell'articolo 5 del decreto legislativo n. 502 del 30 dicembre 1992.

4.  Salvo che la Regione non disponga diversamente, tutti i beni di cui al presente articolo sono posti in vendita ed il ricavato è destinato alla copertura del disavanzo relativo all'anno 2001.

Art. 5

1.  La legge regionale 30 luglio 1998 n. 6, è abrogata.

Art. 6

1.  La presente legge entra in vigore il giorno della sua pubblicazione nel Bollettino Ufficiale della Regione Molise.

La presente legge sarà pubblicata nel Bollettino Ufficiale della Regione. È fatto obbligo a chiunque spetti di osservarla e farla osservare come legge della Regione Molise.
