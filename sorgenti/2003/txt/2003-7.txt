
21.Ordinamento e organizzazione regionale e degli enti dipendenti e vigilati, organi della Regione, organizzazione degli uffici e politiche del personale, commissioni, comitati e consulte
30.Promozione e organizzazione di attività culturali e delle tradizioni locali, associazionismo

Bollettino
BOLLETTINO UFFICIALE DELLA REGIONE MOLISE  N. 24 del 1 dicembre 2003

Oggetto
Riconoscimento del Cento "ANDREA D'ISERNIA" come Ente d'interesse regionale.

Abrogazioni


Modifiche


LEGGE REGIONALE 21 novembre 2003, n. 31.

Riconoscimento come Ente di interesse regionale del Centro "ANDREA D'ISERNIA"

Art. 1

Finalità

1.     Il <<Centro "ANDREA D'ISERNIA" per lo studio della tradizione romanistica e l'unificazione dei diritti europei">> dell'Università degli Studi del Molise, approvato con D.P. n. 726 del 18 giugno 2002, su proposta del Consiglio della Facoltà di giurisprudenza dello stesso Ateneo è riconosciuto come Ente di interesse regionale.

Art. 2

Scopi

1.       Il Centro "ANDREA D'ISERNIA" ha il compito di promuovere, organizzare e gestire le iniziative scientifiche e di ricerca riguardanti la memoria regionale attraverso:

	a) manifestazioni culturali, dibattiti, tavole rotonde, conferenze, convegni e seminari di studio, sul piano regionale, nazionale ed internazionale;

	

	b) la raccolta di materiale librario e documentale mediante la creazione di una biblioteca che raccolga le memorie della tradizione giuridica romanistica regionale, del meridione d'Italia, dell'intera penisola e dell'intero territorio europeo;

	

	c) la pubblicazione di una rivista come organo del Centro che abbia cura di rappresentare la memoria del passato regionale, il dibattito del presente e le prospettive del futuro;

	

	d) pubblicazione di collane di studi, ricerche, materiale didattico e di divulgazione;

	

	e) attività didattiche che incentrino e sviluppino la tradizione giuridica europea nell'orizzonte sia continentale che verso il Mediterraneo orientale;

	

	f) corsi di specializzazione per l'orientamento ed il tutorato nel sostegno agli studi per i giovani del territorio regionale e per quelli del territorio nazionale, nella prospettiva europea e per il collocamento al lavoro negli Uffici dell'Unione Europea nonché verso il mercato globale, attraverso l'erogazione di borse di studio, premi di laurea per dissertazioni dottorali e post-dottorali al conseguimento di master da usufruire in Italia e all'estero.

Art. 3

Contributo

1.      La Regione Molise dispone la concessione di un contributo annuo, nei limiti della disponibilità di bilancio, per lo svolgimento delle attività connesse agli scopi di cui all'articolo 2.

Art. 4

Programmazione dell'attività e concessione dei contributi

1.     Il Centro, in linea con le finalità proprie, sentiti i competenti assessorati regionali, predispone il programma delle iniziative da prendere, ne quantifica i costi ed inoltra alla Regione Molise la richiesta di concessione di contributo entro il 31 marzo di ogni anno.

2.     La Giunta regionale, su proposta dell'Assessore competente, entro il 30 giugno di ogni anno determina, sentita la competente Commissione consiliare, la somma da impegnare per le attività predisposte dal Centro, ai sensi del comma 1.

3. In caso di specifiche esigenze culturali e didattiche, o di manifestazione di interesse regionale, il programma può essere integrato e la Regione determina e concede gli ulteriori costi aggiuntivi, ai sensi dell'articolo 14 della legge regionale n. 5/2000.

Art. 5

Norma transitoria

1.     In fase di prima applicazione della presente legge i termini di cui all'articolo 4, commi 1 e 2, sono rispettivamente differiti al 31 dicembre 2003 ed al 28 febbraio 2004.

Art. 6

Norma finanziaria

1.     L'onere derivante dall'applicazione della presente legge è imputato alla U.P.B. 307 del bilancio regionale.

Art. 7

Entrata in vigore

1.     La presente legge regionale entra in vigore il giorno della sua pubblicazione sul Bollettino Ufficiale della Regione Molise.

La presente legge sarà pubblicata nel Bollettino Ufficiale della Regione. È fatto obbligo a chiunque spetti di osservarla e farla osservare come legge della Regione Molise.
