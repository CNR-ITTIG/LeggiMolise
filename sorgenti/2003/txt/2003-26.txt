
30.Promozione e organizzazione di attività culturali e delle tradizioni locali, associazionismo

Bollettino
BOLLETTINO UFFICIALE DELLA REGIONE MOLISE  N. 7 del 1 aprile 2003

Oggetto
Giornata regionale del disabile - Istituzione

Abrogazioni


Modifiche


LEGGE REGIONALE 26 marzo 2003, n. 12.

Istituzione della giornata regionale del disabile.

Art. 1

(Istituzione della giornata regionale delle persone con disabilità)

1. La Regione istituisce la "Giornata regionale dei diritti delle persone  con disabilità", allo scopo di accrescere la consapevolezza sociale e culturale in ordine ai temi delle persone con disabilità, nonché al fine di favorirne la piena integrazione sociale.

2. La giornata regionale del disabile si svolgerà il 21 marzo di ogni anno.

Art. 2 

(Modalità di realizzazione)

1. In occasione della "Giornata regionale dei diritti delle persone con disabilità", la Regione  promuove l'organizzazione delle seguenti attività:

a) incontri ed eventi di sensibilizzazione a favore dei diritti delle persone con disabilità;

b) iniziative atte a contribuire in modo positivo alla diffusione della cultura della solidarietà e dell'integrazione;

c) campagne di informazione e promozione a livello regionale riguardanti i bisogni delle persone con disabilità, con particolare riferimento alla tutela contro  la discriminazione sociale;

d) indagini e studi sullo stato di integrazione occupazionale  e sociale delle persone con disabilità nel territorio regionale;

e) concorsi e premi finalizzati alla promozione di iniziative a sostegno delle pari opportunità per le persone con disabilità;

f) iniziative per favorire la cooperazione tra enti locali, associazioni di volontariato, parti sociali e terzo settore, per migliorare le condizioni di vita delle persone con disabilità;

g) confronti in sede istituzionale, sia a livello regionale che locale, finalizzati alla verifica di risultato delle azioni programmate ed intraprese, ivi compresi  gli obblighi attuativi  derivanti da norme di legge, nazionali e regionali e dai  relativi piani;

h) iniziative di sostegno per le attività e le manifestazioni sportive istituite dalle competenti organizzazioni sportive dei disabili.

2. La Regione determina altresì le modalità di concessione, erogazione e rendicondazione, relative alle attività di cui al comma 1, nei limiti dello stanziamento di cui all'art. 3,  mediante deliberazione di Giunta regionale, su proposta dell'Assessore competente in materia di politiche sociali.

Art. 3

((Disposizioni finanziarie)

1. Agli oneri  derivanti dall'applicazione della presente legge, quantificati in Euro 15.000,00, si farà fronte in sede di approvazione della legge del bilancio regionale per l'anno 2003.

2. Per gli anni successivi, le leggi approvative del bilancio regionale determineranno gli importi dei relativi stanziamenti.

La presente legge sarà pubblicata nel Bollettino Ufficiale della Regione. È fatto obbligo a chiunque spetti di osservarla e farla osservare come legge della Regione Molise.
