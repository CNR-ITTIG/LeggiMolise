
34.Trasporti e viabilità, navigazione nelle acque interne

Bollettino
BOLLETTINO UFFICIALE DELLA REGIONE MOLISE N. 2 del 1 febbraio 2003

Oggetto
Trasporto marittimo internazionale - Interventi in favore del trasporto marittimo transfrontaliero verso la Croazia.

Abrogazioni


Modifiche


LEGGE REGIONALE 27 gennaio 2003, n. 3.

Interventi in favore del trasporto marittimo internazionale transfrontaliero a corto raggio verso la Croazia.

Art.1

(Finalità e durata degli eventi)

1. La Regione Molise, al fine di sviluppare il ruolo strategico del porto di Termoli nella dinamica dei flussi e degli scambi economici con i Paesi  balcanici, può partecipare alla costruzione di una società mista con privati ed altri enti pubblici interessati ovvero può concedere, in via eccezionale, e per un periodo non superiore a tre anni consecutivi, aiuti per il funzionamento di imprese di navigazione autorizzate a gestire servizi di trasporto marittimo trans-frontaliero a corto raggio verso la Croazia.

2. Gli interventi sono indirizzati anche a promuovere e sostenere le iniziative di scambi socio-culturali in atto tra le popolazioni molisane  di etnia croata ed albanese con le popolazioni residente nei territori d'origine, nonché ad incentivare la promozione turistica, commerciale ed industriale tra la REGIONE MOLISE e la CROAZIA

Art.2

(Contributi)

1. Per le finalità di cui all'articolo 1, alle imprese autorizzate per i servizi di trasporto marittimo internazionale a corto raggio-frontaliero che collegano il porto di Termoli con la Croazia è concesso un aiuto per il funzionamento del servizio, stabilito dalla Giunta regionale compatibilmente con le risorse di bilancio disponibili, e comunque nella misura massima di un milione di euro per ciascun dei primi tre anni di esercizio.

2. I contributi di cui al comma 1 sono erogati a ciascuna impresa esercente servizi di trasporto marittimo trans-frontaliero a corto raggio tra il PORTO DI TERMOLI e la CROAZIA.

3. I contributi non possono essere per il primo anno di esercizio superiori al 50%, per il secondo anno di esercizio superiori al 40% e per il terzo anno di esercizio superiori al 30% del costo di funzionamento effettivo del servizio.

4. Il contributo è erogato dalla Giunta regionale sulla base delle risultanze economiche di funzionamento presentate dalle imprese di navigazione marittima.

Art. 3

(Modalità di concessione dei contributi)

1. Le istanze sono presentate al competente ufficio regionale entro il 31 gennaio dell'anno successivo all'esercizio di riferimento.

2. All'erogazione dei contributi si provvede con determinazione dirigenziale sulla base di indirizzi procedurali impartiti dalla Giunta Regionale.

Art. 4

(Norma Finanziaria)

1. Agli oneri derivanti dall'applicazione della presente legge si fa fronte con legge di approvazione del bilancio di previsione per l'anno 2003, ai sensi dell'articolo 34, comma 6 della legge regionale 7 maggio 2002, n. 4.

Art.5 

(Norma transitoria)

1. Le disposizioni di cui alla presente legge si applicano alle imprese che hanno svolto attività di navigazione, autorizzate, per il trasporto marittimo trans-frontaliero a corto raggio verso la Croazia nel corso dell'esercizio finanziario 2002, previa esibizione di idonea documentazione, attestante l'effettivo svolgimento del servizio, entro il 30 aprile 2003.

Art.6

(Entrata in vigore)

1. La presente legge entra in vigore il giorno successivo a quello della pubblicazione sul Bollettino Ufficiale della Regione.

La presente legge sarà pubblicata nel  Bollettino Ufficiale  della Regione. È fatto obbligo a chiunque spetti di osservarla e farla osservare come legge della Regione Molise.
