
35.Tributi
37.Tutela della salute umana, animale e dell'ambiente, servizio sanitario, alimentazione

Bollettino
Bollettino Ufficiale n. 12 del 16/06/80

Oggetto
Acque di rifiuto - Servizi di fognature e depurazione - Tariffe - Determinazione - Procedure

Abrogazioni


Modifiche


Legge Regionale 3 Giugno 1980, n. 28

Norme per la determinazione della tariffa relativa ai servizi di fognatura e depurazione delle acque di rifiuto di cui alla legge n. 319 del 10 maggio 1976 e successive modificazioni

Art. 1

L'importo del canone dovuto ai comuni o ai consorzi intercomunali o alle comunità montane per i servizi relativi alla raccolta, l'allontanamento, la depurazione e lo scarico delle acque di rifiuto è determinato, ai sensi della legge n. 319 del 10 maggio 1976 e successive modificazioni ed integrazioni, in conformità alle allegate tabelle <<A>>, <<B>> e <<C>>.

Art. 2

Qualora in sede di adozione del bilancio di previsione il costo del servizio risulti inferiore a quello indicato nelle tabelle di cui al precedente articolo, l'ente gestore è tenuto ad investire l'importo corrispondente alla differenza così risultante in attività di miglioramento e potenziamento dei servizi in oggetto.

Qualora in sede di adozione del bilancio di previsione il costo del servizio risulti superiore a quello indicato nelle tabelle di cui al precedente articolo, la Regione integra la spesa con proprio   contributo fino alla concorrenza del costo suddetto previo accertamento della congruità della previsione stessa.

La Regione può subordinare l'erogazione del contributo di cui al precedente comma alla costituzione di strutture consortili o alla delega alle comunità montane della realizzazione e della   gestione dei servizi in oggetto.

Art. 3

La denuncia degli scarichi esistenti alla data di entrata in vigore della presente legge deve essere effettuata, entro tre mesi dalla stessa all'ente gestore del servizio.

Coloro che intendono attivare scarichi dopo l'entrata in vigore della presente legge devono essere preventivamente autorizzati dall'ente gestore del servizio e comunicare allo stesso entro il   primo trimestre dell'anno successivo le qualità e le quantità delle acque scaricate.

Deve essere altresì autorizzato dall'ente gestore ogni cambiamento di destinazione, ampliamento, ristrutturazione, trasferimento di insediamenti, produttivi o civili, ed ogni   mutamento delle qualità e quantità delle acque scaricate.

Le modalità per gli adempimenti degli obblighi di cui al presente articolo sono stabilite dalla Giunta Regionale.

Art. 4

Il canone decorre dal primo giorno del bimestre solare successivo a quello in cui ha inizio l'utenza.

Per le utenze già in atto alla data di entrata in vigore della presente legge il canone decorre dal primo giorno del mese successivo a quello in cui è divenuta esecutiva la delibera con la quale l'ente gestore ha determinato le tariffe.

La comunicazione di cessazione di utenza nel corso dell'anno, purché accertata, estingue l'obbligo di corrispondere il canone a decorrere dal primo giorno del semestre solare successivo a quello in cui la comunicazione stessa è stata presentata.

Art. 5

L'ente gestore provvede alla formazione dei ruoli amministrativi e alle variazioni dei ruoli già formati sulla base delle denunce presentate, degli accertamenti e delle rettificazioni apportate d'ufficio.

Art. 6

Qualora gli impianti di depurazione siano costituiti da fosse Imnoff o equivalenti la tariffa relativa al trattamento di depurazione viene ridotta alla metà.

Art. 7

L'eventuale onere derivante dall'applicazione della presente legge sarà quantificato annualmente con la stessa legge approvativa del bilancio regionale.

Art. 8

La presente legge è dichiarata urgente ai sensi del secondo comma dell'art. 127 della Costituzione e dell'art. 38 dello Statuto Regionale, ed entra in vigore il giorno successivo a quello della sua pubblicazione nel Bollettino Ufficiale della Regione.

È fatto obbligo a chiunque spetti di osservarla e di farla osservare come legge della Regione Molise.
