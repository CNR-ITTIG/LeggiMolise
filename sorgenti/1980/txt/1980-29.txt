
37.Tutela della salute umana, animale e dell'ambiente, servizio sanitario, alimentazione

Bollettino
Bollettino Ufficiale n. 11 del 31/05/80

Oggetto
Sanità - Unità Locale - Organizzazione - Funzionamento - Servizi - Disciplina

Abrogazioni
Abrogata intera legge dalla legge n. 11/1997 art. 27
Abrogata intera legge dalla legge n. 2/1997 art. 18

Modifiche


Legge Regionale 16 Maggio 1980, n. 15

Organizzazione delle Unità Locali dei servizi di assistenza sanitaria e sociale

Titolo I: ORGANIZZAZIONE GENERALE DELL'UNITÀ LOCALE

Art. 1: Articolazione funzionale

Per il conseguimento delle finalità di cui alla legge 23 dicembre 1978, n.833, l'Unità Locale organizza servizi, uffici e presidi.Tutta l'organizzazione opera, di norma, in base ai principi della   pianificazione, della professionalità e della responsabilizzazione, individuale e collegiale, e si articola in:-ufficio di direzione;

-servizio affari generali e del personale;

-servizio finanza e patrimonio;

-servizio per la tutela sanitaria materno-infantile e dell'età evolutiva;

-servizio per la medicina di base;

-servizio per la medicina ospedaliera, specialistica e relativi presidi multizonali;

-servizio igiene pubblica, medicina fiscale, legale e del lavoro, ecologia e relativi presidi multizonali;

-servizio veterinario;

-servizio per la tutela sociale materno-infantile e dell'età  evolutiva;

-servizio per la tutela sociale dell'età adulta e dell'anziano;

-distretti socio-sanitari di base, con articolazioni in aree elementari.

In rapporto alla dimensione dell'U.L., è possibile accorpare i servizi; a tal uopo l'U.L., prima di procedere alla loro articolazione, sottopone la proposta di regolamento dei servizi stessi alla Giunta Regionale che, sentita la Commissione Consiliare competente, esprime parere vincolante.

Art. 2: Funzionamento

La strutturazione dei servizi e presidi di cui al precedente articolo 1 viene definita in sede di pianta organica, su conforme indicazione della normativa statale e regionale vigente in materia.

Ciascuna articolazione della struttura organizzativa concorre al conseguimento delle finalità programmatorie mediante collegamenti funzionali; l'ufficio di direzione coordina i servizi; i servizi coordinano, per materie connesse e per gruppi omogenei di obiettivi, i presidi, i dipartimenti, i distretti e le aree elementari; fra singoli dipartimenti, presidi, distretti e aree elementari è consentito, nell'ambito delle direttive dell'ufficio di direzione il collegamento diretto per materie connesse.

Titolo II: ELEMENTI COSTITUTIVI DELL'ORGANIZZAZIONE DELL'UNITÀ  LOCALE

Capo I: L'UFFICIO Dl DIREZIONE

Art. 3: Funzioni

L'ufficio di direzione realizza il raccordo fra gli organi dell'U.L. e l'intera struttura di questa, con compiti, tra l'altro, sia di consulenza tecnico-manageriale nei confronti del Comitato di gestione sia di attuazione della funzione politico-decisionale dello stesso.

Esso provvede all'organizzazione, al coordinamento e al funzionamento dei servizi socio-sanitari ed amministrativi, ai sensi del successivo art.6.

Art. 4: Composizione

L'ufficio di direzione è composto:

a) dal coordinatore sanitario e dal coordinatore amministrativo dell'U.L.;

b) dai responsabili di ciascun servizio sanitario e amministrativo;

c) dal responsabile sanitario del presidio ospedaliero;

d) dai responsabili dei presidi e servizi multizonali.

Il regolamento dell'U.L. può prevedere che responsabili di presidi extra ospedalieri di particolare importanza siano componenti dell'ufficio di direzione.

Qualora i Comuni si avvalgono della facoltà prevista dall'articolo 31 della legge regionale 7 dicembre 1979, n. 35, l'Ufficio di direzione dell'U.L. è integrato limitatamente alle attività di   gestione delle funzioni sociali: - dai responsabili dei servizi sociali.

Art. 5: Uffici della direzione

Sono Uffici direttamente dipendenti dalla direzione:

a) l'Ufficio per la segreteria, la verbalizzazione e la stesura degli atti degli organi dell'U.L.;

b) l'Ufficio legale per il contenzioso e per i rapporti convenzionali con istituzioni pubbliche e private che concorrano alla realizzazione delle finalità dell'U.L.;

c) l'Ufficio per la disposizione dei programmi, dei bilanci, e per la verifica dello stato di attuazione degli stessi;

d) l'Ufficio tecnico per la manutenzione e la ristrutturazione dei beni immobili, la manutenzione degli impianti, delle attrezzature e degli arredi, la vigilanza sulle opere affidate a terzi, la gestione delle officine interne e l'inventario dei beni mobili affidati all'U.L.; per l'emanazione di direttive e per la vigilanza sugli uffici o sugli operatori tecnici eventualmente dislocati, in base al regolamento dell'U.L., presso presidi e distretti;

e) l'Ufficio del sistema informativo locale;f) l'Ufficio per la formazione, la qualificazione e l'aggiornamento professionale del personale;

g) l'Ufficio per il servizio farmaceutico, per la gestione del prontuario farmaceutico, per le attività di informazione e di educazione al farmaco; per il coordinamento delle farmacie pubbliche e la vigilanza su quelle private, per la distribuzione degli armadi farmaceutici nei distretti.

Il regolamento, in rapporto alle dimensioni dell'U.L. e secondo le indicazioni appositamente stabilite dalla Giunta Regionale, può prevedere l'istituzione dei nuovi uffici o il loro accorporamento.

Art. 6: Competenze dell'Ufficio di direzione e dei coordinatori

Le competenze dell'Ufficio di direzione si articolano come:

a) predisposizione dei bilanci preventivi e consuntivi, annuali e pluriennali;

b) predisposizione dei piani e programmi pluriennali e dei progetti-obiettivo interessanti più servizi;

c) predisposizione della pianta organica unificata riguardante il personale sanitario, amministrativo e sociale dell'U.L.;

d) predisposizione dei regolamenti di organizzazione;e) predisposizione di convenzioni per la consulenza di esperti e per i rapporti con istituzioni pubbliche o private che concorrano alla realizzazione delle finalità dell'U.L.;

f) coordinamento e riscontro trimestrale dell'attività complessiva;

g) attività consultiva, su richiesta degli organi dell'U.L. e dei singoli coordinatori.

Le competenze dei coordinatori si articolano come segue:

a) predisposizione degli schemi di deliberazione degli organi dell'U.L., non rientranti nella competenza dell'ufficio di direzione in sede collegiale;

b) esecuzione degli atti a contenuto discrezionale deliberati dagli organi dell'U.L.;

c) esecuzione delle deliberazioni a contenuto vincolato degli organi dell'U.L.;

d) coordinamento delle attività dei singoli servizi nell'ambito dei programmi, dei progetti e dei bilanci approvati;

e) rapporti esterni con enti ed istituzioni;

f) consulenza tecnico-manageriale nei confronti del Comitato di gestione;

g) compiti di attuazione delle direttive di carattere politico-decisionale emanate dal Comitato di gestione.

I coordinatori partecipano con voto consultivo alle sedute del Comitato di gestione.

La verbalizzazione degli atti emanati dagli organi delle U.L., le certificazioni e le autenticazioni sono di competenza del Coordinatore amministrativo.

Le funzioni connesse al coordinamento sanitario e al coordinamento amministrativo vengono attribuite al Comitato di Gestione dell'U.L. per incarico di durata triennale rinnovabile.

Gli incarichi di coordinatore sanitario e di coordinatore amministrativo sono conferiti a funzionari - scelti tra i componenti l'Ufficio di direzione con i criteri di cui al comma 7° e 8° dell'art. 8 del Decreto del Presidente della Repubblica 20 dicembre 1979, n.761- che appartengono   rispettivamente al ruolo sanitario e al ruolo amministrativo del personale del servizio sanitario nazionale e che siano in possesso dei requisiti del 3° comma del medesimo art. 8 del Decreto del   Presidente della Repubblica 20 dicembre 1979, n. 761.

Capo II: I SERVIZI

Art. 7: Il servizio

Il servizio è la ripartizione organizzativa fondamentale per il conseguimento, con la modalità di cui al precedente art. 2, degli obiettivi strumentali dell'U.L..

Secondo il regolamento dell'U.L. ciascun servizio può, in sede centrale, articolarsi in più uffici.

Art. 8:  Articolazione dei servizi dell'U.L.

L'organizzazione dell'U.L. si articola nei seguenti servizi:

-servizio affari generali e del personale:

per la gestione degli affari generali e per la gestione del personale, sia sotto l'aspetto amministrativo che di direzione e coordinamento, salvo il rapporto gerarchico dei dipendenti rispetto ai responsabili delle strutture centrali e periferiche in cui operano; nonché per la gestione di materie affini;

-servizio finanza e patrimonio:

per i riscontri contabili; per i servizi di tesoreria e di cassa; per la separata gestione amministrativa delle funzioni in materia di assistenza sociale e sanitaria; per l'emanazione di direttive e la vigilanza sugli uffici economico-finanziari eventualmente dislocati, in base al regolamento dell'U.L., presso i presidi e i distretti; per la predisposizione degli appalti e contratti per l'acquisizione dei beni e servizi occorrenti al funzionamento dell'U.L.; per la gestione dei servizi economali; per la tenuta dell'inventario dei beni mobili; per l'emanazione di direttive e per la vigilanza sugli uffici economali e di approvvigionamento eventualmente dislocati, in base al regolamento dell'U.L., presso presidi, servizi multizonali e distretti; nonché per la gestione di materie affini;

-servizio per la tutela sanitaria materno-infantile e dell'età evolutiva:

per la protezione sanitaria materno-infantile, dell'età scolare e prelavorativa, nelle fasi preventiva, curativa e riabilitativa e nelle sedi domiciliare, ambulatoriale, ed ospedaliera, attraverso la predisposizione di specifici progetti-obiettivi riguardanti in particolare l'attività consultoriale materno-pediatrica e familiare, la medicina scolastica, l'educazione sanitaria,   l'assistenza continuata ai portatori di minorazioni fisiche, psichiche e sensoriali; nonché per la gestione di materie affini;

-servizio per la medicina di base:

per la protezione sanitaria dell'individuo nelle fasi preventiva, curativa e riabilitativa e nelle sedi domiciliari e ambulatoriali per l'educazione sanitaria; nonché per la gestione di materie affini;

-servizio per la medicina ospedaliera, specialistica e relativi presidi multizonali:

per le attività sanitarie a livello ospedaliero e specialistico, anche attraverso la predisposizione di specifici progetti-obiettivo riguardanti, in particolare, la medicina sportiva, la tutela della salute mentale, gli stati di minorazione fisica, psichica e sensoriale, la tutela della salute degli anziani, con particolare riguardo ai lungoassistiti; nonché per la gestione di materie affini;

-servizio igiene pubblica, medicina fiscale, legale e del lavoro, ecologia e relativi presidi multizonali:

per la prevenzione e la tutela degli inquinamenti dell'aria, dell'acqua, del suolo e dell'abitato; per la programmazione e gestione delle attività ispettive a carattere igienico-sanitario, per l'attività di medicina legale e per le connesse consulenze alle strutture socio-sanitarie territoriali; per la prevenzione di malattie infettive, delle malattie professionali e degli infortuni negli ambienti di vita o di lavoro, per l'igiene della produzione, distribuzione e vendita degli alimenti non di origine animale.

Nelle Unità Locali con alta concentrazione industriale il regolamento delle stesse può prevedere l'istituzione di uno specifico servizio operativo per l'igiene, la prevenzione e la sicurezza negli ambienti di lavoro; nonché per la gestione di materie affini;

-servizio veterinario:

per la profilassi e la polizia veterinaria delle zoonosi e delle altre malattie infettive e diffusive, per l'igiene degli allevamenti e delle produzioni animali con particolare riferimento alla vigilanza sui relativi impianti;

per il controllo sulla produzione, distribuzione e impiego dei mangimi e degli integratori, nonché dei farmaci di uso veterinario, per l'organizzazione dell'assistenza zooiatrica, ivi compresa l'educazione e la profilassi veterinaria; per l'ispezione e la vigilanza sui prodotti e sugli alimenti di origine animale o che siano composti da prodotti prevalentemente di origine animale, nelle fasi di produzione, trasformazione, deposito, trasporto, distribuzione e somministrazione;

per il controllo della pulizia dei locali, degli impianti, degli utensili, nonché dell'igiene del personale addetto alla produzione, trasformazione e vendita di prodotti alimentari di origine animale o comunque composti prevalentemente da prodotti di origine animale; nonché per la gestione di materie affini;

-servizio per la tutela sociale materno-infantile e dell'età evolutiva:

per le attività finalizzate alla tutela materno-infantile, dell'età scolare e dell'età prelavorativa, allo scopo di promuovere sul territorio condizioni di apprendimento e di sviluppo adeguate ai bisogni socio-culturali dei singoli e dei gruppi; per l'individuazione precoce dei casi di bisogno e   per la riabilitazione psico-sociale nel proprio ambiente, con particolare riguardo;

agli stati di tossicodipendenza e di minorazioni psicosensoriale, attraverso la predisposizione di specifici progetti-obiettivo, nonché per la gestione di materie affini;

-servizio per la tutela sociale dell'età adulta e dell'anziano:

per la realizzazione di interventi finalizzati al raggiungimento di un compiuto sistema di sicurezza sociale ed in particolare per la rimozione delle cause di emarginazione e di disadattamento; per   l'individuazione precoce dei casi di disagio sociale; per la riabilitazione dei soggetti portatori di minorazioni psicosensoriali; per la valorizzazione e la protezione degli anziani e per il loro inserimento sociale, attraverso la predisposizione di specifici progetti obiettivo; nonché per la   gestione di materie affini.

Art. 9: Le attività sanitarie e sociali dell'U.L.

Le attività sanitarie e sociali dell'U.L. devono essere espletate in maniera unitaria e globale, secondo criteri intersettoriali ed interdisciplinari, assicurando il rapporto costante con i presidi   e servizi ospedalieri e assistenziali pubblici e privati convenzionati.

I collegamenti conseguenti sono realizzati mediante:

a) la predisposizione di programmi e progetti unitari;

b) l'organizzazione unitaria degli interventi;

c) la verifica dei programmi e degli interventi.

Per il raggiungimento delle finalità di cui ai commi precedenti sono individuati nel regolamento dell'U.L. e, volta per volta, nei singoli progetti-obiettivo e nei regolamenti di servizio, idonei  metodi e strumenti operativi, tenuto conto delle competenze dei responsabili dei servizi e degli organi di consultazione tecnica.

Art. 10: Il responsabile del servizio

A ciascun servizio è preposto un responsabile, che provvede:

a) alla direzione degli uffici ed al coordinamento delle attività dei presidi, dipartimenti e distretti nelle materie di competenza;

b) allo svolgimento delle funzioni di promozione e di vigilanza, nell'ambito del servizio, per l'attuazione dei programmi e dei bilanci;

c) all'emanazione, secondo le direttive ricevute, degli atti di ordinaria amministrazione all'interno del servizio;

d) ai collegamenti esterni con enti e istituzioni pubbliche e private convenzionati operanti nelle materie di competenza del servizio.

Art. 11: Composizione e compiti del Comitato di consulenza tecnica

In ogni U.L. è istituito un Comitato di consulenza tecnica, composto:

a) dai responsabili dei servizi operativi individuati al precedente art. 1 e dai responsabili dei dipartimenti;

b) dai rappresentanti degli operatori sanitari, sociali ed amministrativi, in rapporto alle specifiche professionalità, scelti nel numero e con le modalità stabilite dal regolamento dell'U.L.

Lo stesso regolamento può prevedere l'inclusione nel Comitato di consulenza tecnica dei responsabili di presidi e degli uffici interessati alle materie da trattare, nonché dei rappresentanti   di enti o istituzioni convenzionati per l'esercizio delle funzioni proprie dell'U.L.

Il Comitato di consulenza tecnica è presieduto da uno dei suoi componenti eletto alternativamente per turni di un anno. Esso:

a) formula proposte all'Ufficio di direzione per l'elaborazione di piani e programmi di interventi e di progetti-obiettivo;

b) esamina trimestralmente i risultati conseguiti attraverso l'attuazione degli interventi di cui sopra, relazionandone ai competenti organi dell'U.L.;

c) esprime pareri su ogni questione che gli venga proposta dal Comitato di gestione;

d) formula proposte per l'organizzazione del lavoro e le modalità degli interventi.

Capo III: I SERVIZI DI BASE

Art. 12: Il Distretto

Al fine di assicurare un diffuso ed adeguato livello di servizi le Unità Locali, ai sensi dell'art. 10, 3° comma, della legge 23 dicembre 1978, n.833, articolano il proprio territorio in distretti di base.

Il distretto è organizzato dall'U.L. come centro di servizi differenziati capace di erogare, in modo continuativo e stabile e con riferimento ad aree territoriali individuate in base al comma precedente, prestazioni integrate attinenti:

-i servizi di prima istanza e di pronto intervento;

-la raccolta degli elementi utili alla conoscenza dell'ambiente;

-l'attuazione dei programmi dell'U.L..

Nel distretto si realizza la partecipazione dei cittadini alla gestione dei servizi in conformità a quanto previsto dall'art. 17 della legge regionale 7 dicembre 1979, n. 35.

Art. 13: Criteri per l'articolazione dell'U.L. in distretti

Per un'adeguata organizzazione dei servizi previsti dalla presente legge, ai sensi dell'art. 10, 3° comma della legge 23 dicembre 1978, n. 833, l'individuazione dei distretti viene effettuata nel   rispetto dei seguenti criteri:

a) corrispondenza dell'area distrettuale ad una popolazione compresa, di norma, fra i 10.000 e i 20.000 abitanti per i centri urbani di oltre 20.000 abitanti e fra i 4.000 e i 10.000 abitanti per quelli inferiori a 20.000 abitanti;

b) densità demografica e sua dinamica sul territorio, con particolare riguardo a zone montane e rurali di notevole estensione ed a quartieri urbani ad alta concentrazione di abitanti;

c) presenza di aree ad alto rischio per specifici tipi di lavorazione industriale o agricola;

d) flussi gravitazionali richiamati da motivi sociali, commerciali, di lavoro;

e) stato di viabilità e struttura dinamica dei trasporti;

f) rapporto con gli ambiti territoriali comunali.

Sulla base delle indicazioni emergenti dai punti b), c), d), e), f) sono consentite deroghe ai limiti demografici posti nel punto a).

Art. 14: Organizzazione e funzionamento

Il distretto che opera con modalità e finalità unitarie, è costituito:

a) dagli operatori sanitari i quali, in rapporto alle indicazioni dei singoli progetti-obiettivo, alla natura dell'intervento e al tipo di professionalità richiesto, possono essere funzionalmente   raggruppati in equipes fisse o mobili;

b) da uno o più operatori amministrativi diretti ove occorra, da un funzionario con qualifica compresa nella tabella A- ruolo amministrativo- allegato 1 al D.P.R. 20 dicembre 1979, n. 761 per   la raccolta dei dati e lo svolgimento delle attività amministrative ed esecutive, da svolgere, anche in modo saltuario, nel luogo di residenza e di dimora del cittadino, utilizzando la struttura sanitaria o quella comunale;

c) da uno o più operatori per i servizi sociali- qualora i Comuni si avvalgono della facoltà prevista dall'art. 31 della legge regionale 7 dicembre 1979, n. 35 - che curano i servizi nell'ambito del distretto medesimo e che promuovono il collegamento organizzativo tra i vari operatori che esplicano la loro attività, singolarmente o in equipe, presso le sedi del distretto o sul territorio;

d) da un responsabile sanitario, da individuare tra i sanitari del distretto-con qualifica compresa nella tabella A (ruolo sanitario), allegato l al D.P.R. 20 dicembre 1979, n. 761- che vigila sul   funzionamento del distretto stesso e promuove il collegamento organizzativo fra i vari operatori che esplicano la loro attività, singolarmente e in equipe, presso le sedi del distretto o sul territorio.

Gli operatori, sotto il profilo organizzativo, sono coordinati dal responsabile sanitario e, sotto il profilo funzionale, in rapporto alle loro diverse professionalità e funzioni, dai servizi dell'U.L.   competenti per materia, in collegamento operativo diretto con i dipartimenti e i servizi interessati.

Il regolamento dell'U.L. provvederà  all'articolazione organizzativa di ogni distretto.

Il servizio di distretto si affianca a strutture poliambulatoriali del tipo indicato dal piano sanitario regionale o, in mancanza, dal Consiglio Regionale.

I servizi sociali di distretto si affiancano a strutture polivalenti che saranno conformate alle indicazioni delle relative leggi di  settore.
