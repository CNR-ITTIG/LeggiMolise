
13.Formazione professionale, istruzione, assistenza scolastica, edilizia scolastica, università

Bollettino
Bollettino Ufficiale n. 02 del 31/01/76

Oggetto
Asili-nido - Costruzione e riattamento - Destinatari - Contributi - Procedure

Abrogazioni
Abrogato art. 2 dalla legge n. 37/1976 art. 3
Abrogato art. 3 dalla legge n. 37/1976 art. 3

Modifiche


Legge Regionale 23 Gennaio 1976, n. 5

Programma d'intervento per gli Asili nido

Art. 1

È approvato il piano quinquennale 1972-1976 per la costruzione o il riattamento di dodici asili nido e dieci micro-nidi, di cui alla relazione illustrativa della prese  legge.

A tal fine la Giunta Regionale è autorizzata a concedere ai Comuni o ai Consorzi di Comuni contributi << una tantum >> in conto capitale e contributi integrativi annui per le relative spese di gestione, funzionamento e manutenzione.

La localizzazione dei primi dodici asili-nido è stabilita come segue:

- tre a Campobasso;

- uno a Boiano;

- due a Termoli;

- uno a Montenero di Bisaccia;

- uno a Larino;

- due a Isernia;

- uno a Venafro;

- uno a Agnone.

Art. 2

I contributi di cui al precedente articolo sono concessi in misura corrispondente al 40% della spesa di costruzione o riattamento ritenuta ammissibile. Per la spesa di gestione i contributi sono   concessi nella misura del 60% per un importo minimo di venti e massimo di trenta milioni di lire annue.

Art. 3

Per la costruzione o il riattamento degli asili-nido, la Giunta Regionale può concedere, altresì, ai Comuni o ai Consorzi di Comuni di cui all'articolo 1 contributi costanti trentacinquennali in conto interessi nella misura fissa del 9%.

Art. 4

Per l'impianto di micro-nidi la Giunta Regionale può concedere contributi <<una tantum>> in misura non superiore a venti milioni di lire e contributi integrativi sulle spese di gestione in misura   non superiore a dieci milioni di lire annue.

Art. 5

Il regolamento per la gestione e il funzionamento degli asili-nido e dei micro-nidi, di cui all'art. 10 della legge regionale 22 agosto 1973, n.18 è approvato dalla Giunta  Regionale.

Art. 6

La formazione del personale addetto all'assistenza può essere assicurata anche mediante concessione di borse di studio da assegnarsi ad allievi delle scuole specializzate secondo i criteri fissati dal Consiglio Regionale a norma dell'art. 3 lettera c) della legge 22 agosto 1973, n. 18.

Art. 7

Le richieste di contributo per la istituzione di micro-nidi, da presentare alla Regione entro il 30 aprile di ogni anno, devono essere accompagnate da:

a) planimetria dei locali e dei servizi;

b) relazione illustrativa sulla consistenza dei servizi analoghi funzionanti nell'ambito territoriale dell'Ente richiedente;

c) preventivo sommario di spesa con la specificazione dei mezzi di copertura la spesa eventualmente eccedente il contributo richiesto.

Art. 8

Le richieste di contributo per la gestione dei micro-nidi, da presentare alla Regione entro il 30 aprile di ogni anno, dovranno essere accompagnate da:

a) copia del conto consuntivo dell'esercizio precedente e del bilancio preventivo dell'esercizio in corso;

b) documentazione circa la ricettività dei micro-nidi;

c) copia del regolamento di cui al primo comma dell'art. 10 della legge regionale 22 agosto 1973, n. 18.

Art. 9

Il contributo sulla spesa di gestione deve essere preferibilmente erogato in favore degli asili-nido e micro-nidi per i quali sia stato erogato il contributo sulle spese di impianto.

Art. 10

All'onere finanziario derivante dalla presente legge, previsto per l'esercizio finanziario 1975 in L. 876.836.941, si provvede con i fondi assegnati alla Regione per gli anni 1972, 1973, 1974 e 1975   ai sensi della legge statale 6 dicembre 1971, n. 1044 ed accreditati nel corso dell'esercizio 1975, per cui al bilancio di previsione 1975 vanno introdotte le seguenti variazioni:

a) stato di previsione dell'entrata: titolo III - cat. I - Cap. 80: <<Assegnazione fondi speciali per  la concessione ai Comuni e Consorzi di Comuni del contributo nelle spese di costruzione e gestione degli aili-nido (legge 6 dicembre 1971, n. 1044): da L. 178.000.000 a L. 876.836.941 - in più L.698.836.941;

b) stato di previsione dell'uscita: titolo II - Sez. 4 - rubrica I - Cap. 1300: <<Contributi una  tantum a favore di Comuni e dei Consorzi di Comuni per la costruzione, l'impianto e l'arredamento degli asili nido (legge 6 dicembre 1971, n. 1044, articolo 9)>>: da L. 178.000.000 a L. 876.836.941 in più  L. 698.836.941;

c) le spese relative ai contributi derivanti dall'applicazione della presente legge saranno poste a carico del Cap. 1300 del bilancio 1975 integrato con la variazione di cui al comma precedente.

Per gli anni successivi i fondi necessari, nei limiti delle disponibilità di bilancio faranno carico a corrispondenti capitoli dei bilanci di competenza.

Le somme non impegnate nel corso dell'esercizio 1975 potranno essere utilizzate nell'esercizio 1976.

Art. 11

La presente legge è dichiarata urgente ai sensi dell'art. 127 della Costituzione dell'art. 38 dello Statuto ed entra in vigore il giorno successivo a quello della sua pubblicazione sul Bollettino Ufficiale della Regione.

È fatto obbligo a chiunque spetti di osservarla e farla osservare come legge della Regione Molise.
