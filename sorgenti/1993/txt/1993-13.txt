
17.Lavori pubblici e acquedotti

Bollettino
Bollettino Ufficiale n. 10 del 03/04/93

Oggetto
Norme per accelerare le procedure in materia di lavori ed opere pubbliche di interesse regionale

Abrogazioni


Modifiche


Legge Regionale  26 Aprile 1993, n. 12

Norme transitorie per l'acceleramento delle procedure in materia di lavori ed opere pubbliche di interesse regionale a parziale modifica della legge regionale 14 luglio 1979, n. 19 e successive modifiche ed integrazioni.

Art. 1

1. Le norme di cui alla presente legge sono finalizzate all'acceleramento delle procedure in   materia di lavori ed opere pubbliche ed avranno validità sino al riordino generale della materia.

Art. 2

1. Il 1° comma dell'art. 2 della legge regionale 14 luglio 1979, n.19 è così modificato:

-I progetti delle opere di cui all'art. 1 sono compilati di norma dagli uffici tecnici degli Enti;   qualora l'Ente non disponga di ufficio tecnico adeguato all'opera da realizzare o in caso di   motivata necessità, esso potrà avvalersi dell'opera di liberi professionisti, con i quali dovrà preventivamente stipulare apposita convenzione, redatta sulla base di uno schema da approvare dalla G. R. entro 30 gg. dall'entrata in vigore della presente legge.

Art. 3

1. Il primo comma dell'articolo 3 della legge regionale 14 luglio 1979 n. 19, modificato dall'art. 2 della legge regionale 28 maggio 1980 n. 20, e dall'articolo 1 della legge regionale 4 gennaio 1985, n. 1 è sostituito dal presente.

<< I progetti di tutte le opere e lavori, di cui all'articolo 1, sono approvati dal competente organo dell'Ente:

a) senza alcun parere consultivo per progetti di importo  fino a 500 milioni di lire e per i progetti   di qualsiasi importo che siano fedeli stralci di progetti generali già approvati, redatti in forma   esecutiva e tali riconosciuti in sede di formulazione del relativo parere, ovvero che derivino da progetti già approvati per aggiornamento di prezzi effettuato ai sensi del secondo comma dell'articolo 8 della legge 10 dicembre 1981 n. 741, nonché per i progetti di qualsiasi importo che non usufruiscano di contributi regionali e statali;

b) previo parere del responsabile dell'Ufficio Tecnico dell'Ente per i progetti generali esecutivi   di importo fino a 3 miliardi di lire, nonché per i progetti generali di massima di importo fino a 3   miliardi di lire e relativi lotti esecutivi; qualora l'ente non disponga di Ufficio Tecnico od il  Responsabile dello stesso non abbia titolo professionale competente il parere viene dato, entro trenta giorni, dal Capo dell'Ufficio Tecnico della Provincia territorialmente competente; in caso di inadempienza entro il termine di trenta giorni dalla richiesta, il parere viene dato dall'Ingegnere Capo dei lavori all'uopo incaricato dall'Ente;

c) previo parere del responsabile del settore regionale competente per materia, per i progetti   concernenti opere da appaltare dalla Regione;

d) previo parere del Comitato tecnico amministrativo regionale di cui all'articolo 10 della legge regionale  14 luglio 1979 n. 19, per i progetti generali esecutivi e di massima  di importo superiore a 3 miliardi e relativi lotti esecutivi>>.

2. I progetti di importo superiore a 500 milioni di lire sono approvati in via definitiva previa   contestuale presentazione da parte del progettista di polizza assicurativa o di garanzia fidejussoria bancaria o polizza cauzionale, con diritto di rivalsa da parte dello stesso nei casi di   accertata mancanza di responsabilità da parte del progettista incaricato. La polizza o la   garanzia, la cui copertura è stabilita in misura pari al 20% dell'importo di progetto, deve coprire i danni conseguenti agli errori progettuali sia tecnici che giuridici e quelli derivanti dalla non corrispondenza delle previsioni progettuali allo stato e dalla consistenza dei luoghi.

3. Il secondo comma dell'art. 3 della legge regionale 14 luglio 1979, n. 19, è sostituito dal seguente:

<<I progetti dovranno pervenire al Comitato Tecnico Amministrativo Regionale corredati dalla relazione istruttoria dell'Ufficio Tecnico dell'Ente titolare nonché da una relazione redatta dal Settore regionale competente per materia.

Art. 4

L'art. 8 della legge regionale 14 luglio 1979 n.19, è sostituito dal seguente:

1. Per l'appalto dei lavori si applicano le vigenti norme statali.

2. Gli appalti dei lavori di importo inferiore a 5 milioni di ECU, IVA esclusa, che beneficiano di   finanziamenti regionale o statali vengono normalmente aggiudicati con la procedura della licitazione privata secondo il metodo di cui all'art. 1 lett. a), della legge 3 febbraio 1973 n.14. La scelta di un diverso metodo deve essere adeguatamente motivata.

3. Gli enti beneficiari dei finanziamenti regionali o statali sono tenuti ad adottare, nell'espletamento delle gare, il bando tipo che sarà predisposto a cura della Giunta  Regionale,   previo parere della Terza Commissione, da rendersi entro trenta giorni dall'acquisizione al   protocollo della proposta di Giunta Regionale.

Trascorso tale termine, il parere si intende reso favorevolmente.

Art. 5

L'art. 15 della legge regionale 14 luglio 1979 n.19, è così modificato:

1. Agli Enti beneficiari dei contributi regionali o concessionari di opere di competenza della Regione è corrisposto un compenso forfettario per le spese generali nella misura percentuale del 3% dell'importo del progetto.

2. Qualora l'Ente operi con personale del proprio Ufficio tecnico, la percentuale per le spese   generali viene riconosciuta nella misura del 9% elevata al 12% nel caso in cui si tratti di lavori di   competenza della Regione ed assentiti in concessione.

3. Le spese tecniche professionali di cui all'articolo 1, secondo capoverso della legge regionale 21 gennaio 1975 n. 10, sono corrisposte secondo le vigenti tariffe professionali e secondo quanto stabilito nelle rispettive convenzioni di incarico e vengono esposte nel quadro economico di progetto alla voce <<Spese tecniche professionali >>. I compensi professionali relativi alle perizie di variante e/o suppletive, regolarmente autorizzate dagli Enti beneficiari, rientrano nelle spese generali.

4. La determinazione definitiva delle spese generali e tecniche viene fatta in sede di approvazione dei certificati di collaudo e del rendiconto delle spese sostenute per espropriazione.

5. La tabella << A >>- percentuali per la determinazione del compenso per le spese generali prevista dalla legge regionale 14 luglio 1979 n. 19, è soppressa.

Art. 6

1. Le perizie suppletive redatte per l'utilizzo delle somme comprese come imprevisti nei quadri di spesa dei progetti esecutivi approvati, nonche, delle somme conseguenti ai ribassi d'asta, sono disposte dall'Ingegnere Capo o in mancanza di questi dall'Ufficio Tecnico dell' Ente ed approvate dagli Enti stessi, a condizione che i lavori inseriti nelle perizie stesse siano fedelmente stralciati da progetti generali, anche di massima, già approvati.

Non sono consentite perizie che prevedano applicazione di nuovi prezzi.

Art. 7

1. Tutte le funzioni amministrative in materia di espropriazione per pubblica utilità, di dichiarazione d'urgenza ed indifferibilità delle opere, di occupazione d'urgenza e di libero accesso, esercitate dalla Regione ai sensi della legge 25 giugno 1965 n. 2359, della legge 22   ottobre 1971 n. 865, della legge 3 gennaio 1978 n. 1, della legge 29 luglio 1980 n. 385, del decreto - legge 11 luglio 1992 n. 333, convertito con modificazioni nella legge 8 agosto 1992, n.359, e successive modifiche ed integrazioni, sono delegate alle Province nel cui ambito territoriale è prevista la localizzazione delle opere. Gli atti di competenza del Presidente della Giunta Regionale sono adottati dal Presidente della Provincia.

2. Restano di competenza della Regione le opere ricadenti in territorio interprovinciale e quelle   gestite direttamente dalla Regione.

3. Nella fase di avvio dell'esercizio delle funzioni delegate dal comma 1, la Regione, a mezzo di   proprio personale, assicura agli Enti delegati l'assistenza necessaria.

Art. 8

1. Con l'entrata in vigore della presente legge, sono sospese tutte le procedure d'appalto in   corso per le quali non sia ancora stato pubblicato il relativo bando di gara, se non conformi ai   principi indicati all'articolo 4 della presente legge.

Art. 9

1. La presente legge è dichiarata urgente ai sensi dell' art. 127 della Costituzione e dell'art. 38   dello Statuto Regionale ed entra in vigore il giorno successivo a quello della sua pubblicazione nel Bollettino Ufficiale della Regione.

È fatto obbligo a chiunque spetti di osservarla e di farla osservare come legge della Regione Molise.
