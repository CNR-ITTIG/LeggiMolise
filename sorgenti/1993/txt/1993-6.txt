
12.Flora, fauna, caccia, pesca e fruizione della produzione naturale e spontanea

Bollettino
Bollettino Ufficiale n. 18 del 16/08/93

Oggetto
Disciplina delle funzioni amministrative e dell'esercizio dell' attività venatoria e per la salvaguardia del patrimonio faunistico e per la tutela dell'agricoltura e dell'ambiente

Abrogazioni


Modifiche
Modificato art. 9 dalla legge n. 15/2004 art. 1
Modificato art. 9-bis dalla legge n. 15/2004 art. 1
Modificato art. 9-bis dalla legge n. 21/2006 art. 1
Modificato art. 9-bis dalla legge n. 34/2006 art. 1
Modificato art. 9-ter dalla legge n. 15/2004 art. 1
Modificato art. 9-ter dalla legge n. 21/2006 art. 1
Modificato art. 9-ter dalla legge n. 34/2006 art. 1
Modificato art. 10 dalla legge n. 15/2004 art. 1
Modificato art. 10 dalla legge n. 21/2006 art. 2
Modificato art. 10 dalla legge n. 19/2001 art. 2
Modificato art. 12 dalla legge n. 15/2004 art. 1
Modificato art. 13 dalla legge n. 15/2004 art. 1
Modificato art. 14 dalla legge n. 15/2004 art. 1
Modificato art. 16 dalla legge n. 21/2006 art. 1
Modificato art. 17 dalla legge n. 15/2004 art. 1
Modificato art. 18 dalla legge n. 15/2004 art. 1
Modificato art. 19 dalla legge n. 15/2004 art. 1
Modificato art. 19 dalla legge n. 30/2004 art. 1
Modificato art. 19 dalla legge n. 21/2006 art. 1
Modificato art. 19 dalla legge n. 34/2006 art. 1
Modificato art. 19 dalla legge n. 14/2007 art. 1
Modificato art. 20 dalla legge n. 15/2004 art. 1
Modificato art. 20 dalla legge n. 39/2005 art. 1
Modificato art. 21 dalla legge n. 15/2004 art. 1
Modificato art. 22 dalla legge n. 21/2006 art. 1
Modificato art. 22 dalla legge n. 39/2005 art. 1
Modificato art. 22 dalla legge n. 15/2004 art. 1
Modificato art. 22 dalla legge n. 14/2007 art. 1
Modificato art. 27 dalla legge n. 16/2007 art. 1
Modificato art. 27 dalla legge n. 15/2004 art. 1
Modificato art. 28 dalla legge n. 15/2004 art. 1
Modificato art. 29 dalla legge n. 21/2006 art. 1
Modificato art. 31 dalla legge n. 14/2007 art. 1
Modificato art. 31 dalla legge n. 15/2004 art. 1
Modificato art. 32 dalla legge n. 15/2004 art. 1
Modificato art. 35 dalla legge n. 15/2004 art. 1
Modificato art. 41 dalla legge n. 15/2004 art. 1
Modificato art. 41 dalla legge n. 14/2007 art. 1
Modificato art. 41 dalla legge n. 12/2008 art. 21
Modificato art. 42 dalla legge n. 21/2006 art. 1

Legge Regionale 10 Agosto 1993, n. 19

Norme per la protezione della fauna selvatica omeoterma e per il prelievo venatorio.

Art. 1: OBIETTIVI

1. La Regione Molise, nel rispetto dei principi sanciti dalla legge dello Stato n. 157 dell'11   febbraio 1992, delle Convenzioni internazionali e delle Direttive Comunitarie, detta norme   destinate a disciplinare l'esercizio della caccia nell'ambito del territorio regionale al fine di   proteggere e salvaguardare il patrimonio faunistico, nonché per la tutela dell'agricoltura e   dell'ambiente. La Regione, per le suddette finalità promuove la collaborazione attiva degli   Enti, delle Associazioni agricole e venatorie, per diffondere e approfondire la conoscenza del  patrimonio faunistico e la difesa dell'ambiente.

2. La Regione esercita funzioni amministrative, di programmazione e di coordinamento ai fini   della pianificazione faunistico - venatoria.

3. La Giunta regionale sentita la Commissione Consiliare competente, propone al Consiglio Regionale che li approva i piani pluriennali per gli interventi nel settore della caccia:

a) realizza la pianificazione del territorio mediante la destinazione differenziata del territorio stesso;

b) provvede a pubblicare annualmente entro e non oltre il 15 giugno il calendario venatorio   regionale e il relativo regolamento;

c) entro un anno dall'entrata in vigore della legge la Regione promuove corsi di formazione sulle caratteristiche innovative della legge stessa.

4. In attuazione delle direttive CEE la Regione provvede ad istituire lungo le rotte di migrazione dell'avifauna segnalate dall'I.N.F.S., zone di protezione finalizzate al mantenimento degli habitat interni a tali zone e ad essi limitrofi.

5. Su parere dell'I.N.F.S. la Regione può autorizzare esclusivamente Istituti a carattere scientifico a catturare per scopi scientifici. Può inoltre rilasciare allo stesso scopo autorizzazione per inanellare.

6. Emana norme in ordine al soccorso alla detenzione temporanea e alla successiva liberazione di fauna selvatica in difficoltà.

Art. 2: TUTELA E UCCELLAGIONE

1. Fanno parte della fauna selvatica, oggetto della tutela della presente legge i mammiferi e gli uccelli dei quali esistono popolazioni viventi, stabilmente o temporaneamente, in stato di   naturale libertà nel territorio regionale.

2. Sono particolarmente protette, anche sotto il profilo sanzionatorio, le specie di fauna selvatica   elencate all'art. 2 comma 1 lettere a), b) e c) della legge 11 febbraio 1992, n. 157, comunque   presenti sul territorio regionale, nonché le specie autoctone minacciate di estinzione riportate annualmente nel calendario venatorio.

3. È vietata in tutto il territorio regionale ogni forma di uccellagione e di cattura di uccelli e di   mammiferi selvatici, il prelievo di uova, nidi e piccoli nati; è vietata altresì la cattura di uccelli   con mezzi e per fini diversi da quelli previsti dalla presente legge.

Art. 3: FUNZIONI AMMINISTRATIVE

1. La Regione esercita le funzioni amministrative di programmazione e di coordinamento ai fini della pianificazione faunistico - venatoria e svolge compiti di orientamento, di controllo e sostitutivi nei casi previsti dalla presente legge e dal proprio statuto.

2. Le Province esercitano le funzioni amministrative previste dall'art. 14 della legge 8 giugno 1990, n. 142, dalla legge n. 157/1992 e dalla presente legge regionale.

3. La Regione e le Province, nell'espletamento delle rispettive funzioni in materia, si avvalgono sia dell'Istituto nazionale per la fauna selvatica (I.N.F.S.), quale organo scientifico e tecnico di ricerca, che della collaborazione di Enti ed Istituti pubblici e privati specializzati nella ricerca.

Art. 4: CATTURE ED INANELLAMENTO

1. La Giunta Regionale, su parere dell'I.N.F.S., può autorizzare esclusivamente gli Istituti   Scientifici delle Università e del Consiglio Nazionale delle ricerche e i Musei di storia naturale ad effettuare, a scopo di studio e ricerca scientifica, la cattura e l'utilizzazione di mammiferi ed uccelli, nonché il prelievo di uova, nidi e piccoli nati.

2. L'attività di cattura temporanea per l'inanellamento degli uccelli a scopo scientifico può essere svolta esclusivamente da titolari di specifica autorizzazione, rilasciata dalla Giunta   Regionale, su parere dell'Istituto Nazionale per la fauna selvatica; l'espressione di tale parere è   subordinata alla partecipazione a specifici corsi di istruzione, organizzati dallo stesso Istituto, e   al superamento del relativo esame finale.

3. Chiunque abbatte, cattura o rinviene uccelli inanellati è obbligato a darne notizia entro 10 gg.   all'I N.F.S. o al Comune nel cui territorio è avvenuto il fatto, il quale provvede ad informare il predetto Istituto.

4. Con decreto del Presidente della Giunta Regionale vengono emanate norme in ordine al soccorso, alla detenzione temporanea ed alla successiva liberazione di fauna selvatica in difficoltà.

Art. 5: TASSIDERMIA

1. L'esercizio dell'attività di Tassidermia è subordinato al possesso di regolare iscrizione  presso la Camera  di Commercio Industria e Artigianato competente per territorio.

2. I dipendenti e titolari di Enti ed Istruzioni Pubbliche (quali Musei di Storia Naturale, Collezioni e Raccolte di interesse didattico - scientifico) e gli Istituti Universitari, sono esonerati dal possesso dei documenti di cui al comma precedente, ma non possono esercitare l'attività di tassidermia se non per conto esclusivo degli Enti.

3. L'attività di Tassidermia è consentita esclusivamente nei confronti di esemplari appartenenti:

a) alla fauna selvatica, oggetto di caccia nella Regione Molise o nel restante territorio nazionale;

b) agli uccelli mammiferi provenienti da territorio diverso da quello nazionale (fauna esotica), purché l'abbattimento, l'importazione o, comunque, l'impossessamento siano avvenuti in  conformità alla legislazione vigente in materia e nel rispetto degli accordi internazionali;

c) alla fauna, sia indigena che esotica, tradizionalmente allevata per fini amatoriali ed alla fauna domestica. È consentita, inoltre, la preparazione tassidermistica, negli stessi limiti nei quali è permesso l'abbattimento di tutti gli animali di cui sia comprovata la provenienza da allevamenti conformi alle disposizioni vigenti in materia;

d) l'Amministrazione Provinciale può autorizzare la preparazione di ogni specie di selvatico   deceduto per cause naturali o accidentali.

4. Il tassidermista deve annotare su di un apposito Registro di carico e scarico, vidimato dall'Amministrazione Provinciale, tutti i dati relativi agli animali appartenenti alle specie protette eventualmente consegnatigli per la preparazione. Deve, inoltre, indicare le generalità di  chi ha consegnato l'animale e le circostanze nelle quali ne è venuto in possesso. La responsabilità di qualsiasi illecito è del committente. Sarà cura dello stesso produrre eventualmente una adeguata documentazione di supporto. È responsabile il tassidermista se non ottempera all'obbligo di registrazione ed a quanto previsto dal  successivo comma.

5. All'atto della richiesta per la preparazione di cui al precedente comma, viene compilato un modulo, appositamente predisposto in triplice copia, una delle quali viene trasmessa all'Amministrazione Provinciale. Nel contempo il tassidermista non potrà procedere alla naturalizzazione dell'esemplare, in attesa dell'esito che, comunque, dovrà essere comunicato dall'Amministrazione Provinciale entro il termine di trenta giorni dall'avvenuta segnalazione. In caso di esito sfavorevole la stessa Amministrazione dovrà provvedere alla conservazione ed alla   destinazione d'uso a fini didattico scientifici, ai sensi dell'art. 4, comma 1, della legge febbraio   1992, n. 150.

6. Sono esonerati dall'obbligo della predetta segnalazione i Musei di Storia Naturale e le Collezioni scientifico - didattiche, non private.

7. Il Tassidermista è obbligato ad apporre su tutti i preparati di esemplari appartenenti a specie   protette e consegnati al committente, un contrassegno con il numero di riferimento del Registro, di cui al precedente comma 1. Tale obbligo non è esteso ai soggetti zoologici affidati per la preparazione da Enti ed Istituzioni Pubbliche.

8. Eventuali controlli potranno essere effettuati da funzionari debitamente autorizzati dagli   organi competenti nel rispetto  delle norme costituzionali e legislative vigenti in materia.

9. Chiunque detenga, alla data di pubblicazione della presente legge, esemplari di animali   imbalsamati, appartenenti alla fauna protetta, deve inviare, ai fini dell'ulteriore detenzione, il loro elenco all'Amministrazione Provinciale, competente per territorio,  con lettera raccomandata/avviso di ricevimento entro e non oltre un'anno dalla data sopra citata.

10. È tenuto all'obbligo di cui al comma precedente anche colui che è in possesso di esemplari già dichiarati e/o già contrassegnati, tutto ciò anche al fine di conoscere  il patrimonio  zoologico regionale.

11. L'Amministrazione Provinciale competente per territorio  apporrà su ciascuno degli  esemplari dichiarati o parte di essi, ovvero sul basamento di sostegno degli stessi, un apposito   contrassegno di modello uniforme saldamente fissato.

12. Nei confronti degli inadempienti trovano applicazione le sanzioni previste dagli artt. 30 e  31 della legge 11 febbraio 1992, n. 157 per quanto concerne la detenzione ed il possesso di specie protette.

Art. 6: PIANO FAUNISTICO - VENATORIO REGIONALE

1. Il territorio agro - silvo - pastorale regionale è soggetto a  pianificazione faunistico - venatoria   finalizzata, per quanto attiene alle specie   carnivore, alla conservazione delle effettive  capacità riproduttive delle loro popolazioni e, per le altre specie, al conseguimento delle densità ottimali ed alla loro conservazione, mediante la riqualificazione delle risorse ambientali e la regolamentazione del prelievo venatorio.

2. La pianificazione faunistico - venatoria regionale è attuata mediante la destinazione  differenziata del territorio.

3. Il territorio agro - silvo - pastorale della regione, utile all'esercizio venatorio, è destinato per una quota non superiore al 20 per cento a protezione della fauna selvatica, comprendendo tutte le aree ove sia comunque vietata l'attività venatoria anche per effetto di altre leggi o disposizioni.

4. Nei territori di protezione, compresi quelli di cui al successivo art. 10 lettere a), b) e c), sono   vietati l'abbattimento e la cattura a fini venatori e sono previsti interventi atti ad agevolare la   sosta della fauna, la riproduzione, la cura della prole.

5. Il 15 per cento del territorio agro - silvo - pastorale regionale utile all'esercizio venatorio può essere così destinato:

a) 8 per cento alle aziende  faunistico - venatorie;

b) 5 per cento alle aziende agri - turistico - venatorie;

c) 2 per cento ai centri privati di produzione della selvaggina.

6. Sul rimanente territorio agro silvo - pastorale la Regione promuove forme di gestione programmata della caccia, stabilite dagli articoli 18 e 20 della presente legge.

7. Il Piano faunistico - regionale che realizza il coordinamento dei piani provinciali è predisposto dalla Giunta Regionale, sentita la Commissione Regionale Competente, è approvato dal Consiglio Regionale, ha durata quinquennale e può essere rivisto nel corso della sua efficacia.

8. Il Piano faunistico regionale, oltre a contenere indirizzi generali sulle attività miranti al giusto equilibrio e conservazione della fauna sul territorio, deve indicare:

a) i criteri per la determinazione del risarcimento in favore dei conduttori dei fondi rustici per i danni arrecati dalla fauna selvatica alle produzioni agricole e alle opere lettere a), b) e c) del successivo art. 10;

b) i criteri per la corresponsione degli incentivi in favore dei proprietari e conduttori dei fondi   rustici singoli o associati che si impegnino alla tutela ed al ripristino degli habitat naturali ed   all'incremento della fauna selvatica nelle zone di cui alle lettere a) e b) del successivo art. 10;

c) gli impegni finanziari per la realizzazione degli obiettivi della presente legge;

d) i criteri per la individuazione dei territori da destinare alla costituzione di aziende faunistiche venatorie, di aziende agro - turistico - venatorie, di centri privati di produzione della fauna selvatica allo stato naturale.

9. Il Piano faunistico regionale deve essere accompagnato da un regolamento attuativo nel   quale, tra l' altro, devono essere indicati i tempi per la costituzione dei Comitati di Gestione degli ambiti territoriali di caccia ed il loro insediamento.

10. Il regolamento regionale prevederà i criteri di priorità per l'ammissibilità da parte degli   Organi di Gestione, in presenza di modificazioni positive della popolazione faunistica, accertate   mediante censimenti, di un numero di cacciatori superiore a quello definito dall'indice di densità   venatoria minima nel singolo ambito territoriale di caccia.

Art. 7: CONTROLLO DELLA FAUNA

1. La Regione, sentito l'I.N.F.S., per particolari esigenze anche nelle zone vietate alla caccia   provvede al controllo della fauna. Il controllo deve essere selettivo e basato su metodi ecologici. Qualora tali metodi non dovessero risultare efficaci la Regione può autorizzare piani di abbattimento.

Art. 8: DELEGA DI FUNZIONI AMMINISTRATIVE

1. In attuazione della legge dello stato n. 142/90, n. 157/92 e, per l'effettivo decentramento e partecipazione di tutte le categorie interessate ai problemi della fauna e dell'ambiente, sono delegate alle Province le funzioni amministrative in materia di caccia e di protezione della fauna, salvo quelle che la legge dello Stato riserva espressamente alla Regione.

Le Province coordinano l'attività delle guardie volontarie delle Associazioni agricole, venatorie   ed ambientaliste. È altresì demandata alle Province l'applicazione delle sanzioni per le  infrazioni alle norme in materia di caccia.

2. Le Province si avvalgono, quali organi tecnico consultivi, dei Comitati tecnici faunistico - venatori provinciali previsti dalla presente legge. Anche le Province nell' espletamento delle loro funzioni si avvalgono dell'organo scientifico e tecnico di ricerca e consulenza nazionale denominato I.N.F.S. (Istituto Nazionale per la Fauna Selvatica), e possono altresì avvalersi della collaborazione di Enti o Istituti pubblici e delle Associazioni venatorie riconosciute ai sensi delle leggi vigenti.

Art. 9: COMITATI TECNICI FAUNISTICO - VENATORI

1. Il Comitato tecnico faunistico - venatorio provinciale è costituito con deliberazione della Giunta Provinciale ed è così composto:

a) dall'Assessore provinciale alla caccia o da altro amministratore provinciale da lui delegato con funzioni di Presidente;

b) da un rappresentante per ciascuna delle Associazioni venatorie organizzate a livello provinciale e riconosciute in ambito nazionale;

c) da due rappresentanti designati dalle Associazioni ambientaliste organizzate a livello  provinciale e riconosciute in ambito nazionale.

In caso di mancato accordo, i rappresentanti saranno nominati dalla Giunta Provinciale scelti tra terne di nominativi proposte da ciascuna Associazione;

d) da un rappresentante per ciascuna delle organizzazioni professionali agricole organizzate a livello provinciale e riconosciute in ambito nazionale;

e) da un rappresentante dell'E.N.C.I.;

f) dal Coordinatore Provinciale del Corpo Forestale dello stato;

g) da un rappresentante designato dalle aziende agro-turistiche - venatorio scelto d'intesa tra quelli esistenti sul territorio provinciale. In caso di mancato accordo provvede la Giunta provinciale;

h) da un rappresentante designato di comune intesa dalle aziende faunistico - venatorio presenti nella Provincia. In caso di mancato accordo, il rapresentante sarà nominato dalla Giunta Provinciale tra terne di nominativi proposte da ciascuna azienda faunistica - venatoria;

i) da un rappresentante di ciascun Comitato di Gestione degli ambiti territoriali di caccia;

l) da un rappresentante dei titolari di centri riproduzione della selvaggina presenti sul territorio   provinciale. In caso di mancanza d'intesa provvede l'Amministrazione provinciale;

m) da un rappresentante dei Sindaci dei Comuni della Provincia, designato dall'A.N.C.I.;

n) dal Responsabile del Settore caccia della Provincia, con funzioni di Segretario.

2. Ove le disposizioni non dovessero pervenire all'Amministrazione Provinciale entro il termine di 60 giorni dalla data della richiesta, la Giunta Provinciale provvederà d'ufficio.

3. Il Comitato ha sede presso l'Assessorato provinciale competente ed è convocato dal  Presidente, o su richiesta scritta e motivata di almeno un terzo dei componenti.

4. I componenti durano in carica fino allo scadere del mandato del Consiglio Provinciale e   possono essere riconfermati.

Art. 10: PIANI FAUNISTICO - VENATORI PROVINCIALI

1. Ai fini della realizzazione della pianificazione faunistico ventorio regionale, le Province, entro il mese di marzo di ogni anno, predispongono, articolandoli per comprensori, i piani faunistico - venatori.

2. I Piani di cui al comma 1 sono approvati dal Consiglio Provinciale su proposta della Giunta, e   trasmessi alla Giunta Regionale per il dovuto coordinamento.

3. I Piani faunistico - venatori devono prevedere:

a) le oasi di protezione, destinate a rifugio, alla riproduzione ed alla sosta della fauna selvatica;

b) le zone di ripopolamento e cattura, destinate alla riproduzione della fauna selvatica allo stato   naturale ed alla cattura della stessa per l'immissione nel territorio in tempi e condizioni utili all'ambientamento fino alla ricostituzione e alla stabilizzazione della densità faunistica ottimale per il territorio;

c) i centri pubblici di produzione di fauna selvatica allo stato naturale, ai fini di ricostituzione delle popolazioni autoctone;

d) i centri privati di riproduzione di fauna selvatica allo Stato naturale, organizzati in forma di azienda agricola singola, consortile o cooperativa, ove è vietato l'esercizio dell'attività venatoria ed è consentito il prelievo di animali allevati, appartenenti a specie cacciabili, da parte del titolare della impresa agricola, di dipendenti della stessa e di persone nominativamente indicate;

e) aziende faunistico - venatorie senza fini di lucro soggette a tassa di concessione regionale, nei limiti della presente legge, nelle quali la caccia è consentita ai solo soci da concedersi in gestione con provvedimento della Giunta Regionale a chi ne faccia richiesta;

f) le zone per l'addestramento, l'allenamento e le gare dei cani da caccia anche su fauna  selvatica naturale o con l'abbattimento di fauna di allevamento appartenente a specie cacciabili, la cui gestione può essere affidata ad associazioni venatorie e cinofili ovvero ad imprenditori singoli o associati;

g) quagliodromi di superficie oscillanti fra i quattro dieci ettari fino al raggiungimento di una superficie massima di 25 ettari, in cui sia consentito l'allenamento e l'addestramento dei cani da ferma anche mediante l'abbattimento di fauna selvatica cacciabile di allevamento da concedersi con provvedimento della Giunta Regionale a chi ne faccia richiesta;

h) la costituzione ed il mantenimento degli appostamenti fissi senza richiami vivi, la cui ubicazione non deve comunque ostacolare l'attuazione del piano faunistico - venatorio ( legge 157/92 art. 14, comma 12).

4. Le zone di cui al comma 3 lettere a), b) e c) devono essere perimetrate con tabelle, esenti da tasse, a cura delle Province interessate, mentre quelle alle lettere e), f), g) ed h) a cura dell'Ente, associazione o privato affidatario della singola zona.

 5. La deliberazione che determina il perimetro delle zone da vincolare come indicato al comma 3 lettere a), b), c), e) deve essere notificata ai proprietari o conduttori dei fondi interessati e pubblicata mediante affissione all'albo pretorio dei comuni territorialmente interessati.

6. Qualora nei successivi sessanta giorni sia presentata opposizione motivata, in carta ed   esente da oneri fiscali, da parte dei proprietari o conduttori dei fondi costituenti almeno il 40% della superficie complessiva che si intende vincolare, la zona non può essere istituita.

7. Il consenso si intende validamente accordato nel caso in cui non sia stata presentata formale   opposizione nel termine di cui al comma 6.

8. Nelle zone non vincolate ai sensi del comma 3, lettera a), b), c), per la opposizione manifesta   dei proprietari o conduttori dei fondi interessati, resta, in ogni caso, precluso l'esercizio  dell'attività venatoria. Le Province possono destinare le suddette aree ad altro uso nell'ambito   della pianificazione faunistico - venatorio.

9. Le Province in via eccezionale ed in vista di particolari necessità ambientali, possono   disporre la costituzione coattiva di oasi di protezione e di zone di ripopolamento e cattura,   nonché l'attuazione dei piani di miglioramento ambientale di cui al successivo articolo 11.

10. Nel caso di mancato adempimento da parte delle Province la Regione esercita il potere   sostitutivo di cui al precedente articolo 3 comma 1.

11. Le tabelle di segnalazione di divieto o di regimi particolari di caccia devono essere delle   dimensioni di cm. 20 per cm. 30, con scritta nera sul fondo bianco e collocate lungo tutto il   perimetro dei territori interessati, ad una distanza di circa 100 metri e comunque in modo che da una tabella siano visibili le due contigue.

Art. 11: PIANI DI MIGLIORAMENTO AMBIENTALE

1. Le Province predispongono piani di miglioramento ambientale tesi a favorire la riproduzione naturale di fauna selvatica nonché piani di immissione di detta fauna anche tramite la cattura dei selvatici presenti in soprannumero nei parchi nazionali e regionali ed in altri ambiti faunistici, salvo accertamento delle compatibilità genetiche da parte dell'I.N.F.S. e sentite le organizzazioni professionali agricole maggiormente rappresentative a livello nazionale, tramite le loro strutture regionali.

2. L'attività di cattura e di ripopolamento viene esercitata dalle Province e tende all'immissione equilibrata sul territorio, delle specie di fauna selvatica autoctona, fino al raggiungimento delle densità faunistiche ottimali.

3. Le catture sono effettuate dagli agenti venatori dipendenti dalle Province, con la collaborazione delle guardie volontarie delle associazioni venatorie, agricole e di protezione ambientale presenti nel Comitato tecnico faunistico-venatorio nazionale di cui all'art. 8 della legge 11 febbraio 1992, n. 157.

Art. 12: OASI DI PROTEZIONE

1. Le oasi di protezione di cui alla lettera a) del comma 3 dell'art. 10 sono destinate alla  conservazione della fauna selvatica, favorendo l'insediamento e l'irradiamento naturale delle   specie stanziali e la sosta delle specie migratorie, al fine di preservare il flusso delle correnti   migratorie. Nelle oasi di protezione è vietata ogni forma di esercizio venatorio.

2. Le oasi di protezione sono istituite e gestite dalla Provincia, sentito l'I.N.F.S. Con le stesse   modalità, l'istituzione di oasi può essere revocata qualora non sussistano, per modificazioni   oggettive, le condizioni idonee al conseguimento delle finalità specifiche. Il territorio adibito ad   oasi di protezione è delimitato con tabelle indicanti il divieto di caccia, secondo le modalità   previste dall'art. 10 comma 11 della presente legge.

3. La Provincia, su richiesta dell'I.N.F.S., può autorizzare nelle oasi di protezione catture a   scopo di studio o di ricerca scientifica e può altresì autorizzare, sentito il predetto Istituto, le   guardie venatorie dipendenti alla cattura di determinate specie di fauna selvatica presenti in   accertato soprannumero, a scopo di ripopolamento o di reintroduzione, secondo i criteri dettati dalla pianificazione faunistica.

4. In via eccezionale e per la sola riduzione di determinate specie che pregiudichino l'equilibrio biologico e la funzionalità delle oasi di protezione, la Provincia, sentito l'I.N.F.S., può autorizzare abbattimenti selettivi le operazioni di abbattimento debbono avvenire alla presenza di dipendenti di Pubblica Amministrazione aventi la qualifica di Agenti di Polizia Giudiziaria e di Pubblica Sicurezza.

Art. 13: ZONE DI RIPOPOLAMENTO E CATTURA

1. Le zone di ripopolamento e cattura di cui al comma 3 lettera b) dell'art. 10 sono destinate alla riproduzione della fauna selvatica allo stato naturale, al suo irradiamento nelle zone circostanti ed alla cattura della medesima per l'immissione sul territorio in tempi e condizioni utili all'ambientamento fino alla ricostruzione ed alla stabilizzazione della densità faunistica ottimale del territorio. Esse devono essere costituite in terreni idonei e non destinati a coltivazioni specializzate o suscettibili di particolare danneggiamento per la rilevante presenza di fauna selvatica; in esse è vietata ogni forma di esercizio venatorio. Le zone di ripopolamento e cattura hanno una durata di 5 anni salvo rinnovo alla scadenza.

2. Le zone di ripopolamento e cattura sono istituite e gestite dalle province e dalle stesse revocate, qualora non sussistano, per modificazioni oggettive, le condizioni idonee al conseguimento delle finalità specifiche. Ciascuna zona di ripopolamento e cattura deve avere una superficie commisurata alle esigenze biologiche delle specie selvatiche principalmente interessate e deve essere adeguatamente tabellata  a cura dell' ente gestore.

3. Le catture devono essere compiute in modo da garantire la continuità della riproduzione della fauna selvatica.

4. Nel caso estremo di superaffollamento della fauna selvatica, recante eccessivo danno alle   colture agrarie, la Provincia se non ha i mezzi per procedere all'immediata cattura, è  autorizzata a porre in essere le procedure previste dall'art. 19, 2° comma, della legge 157/92.

5. Nelle zone di ripopolamento e cattura, la Provincia può autorizzare gare cinofile con divieto di abbattimento della fauna selvatica e sempre che tali gare non arrechino danno alle colture agricole ed alla fauna.

Art. 14: CENTRI PUBBLICI E PRIVATI DI RIPRODUZIONE DI FAUNA SELVATICA

1. I centri pubblici di riproduzione di fauna selvatica, di cui alla lettera c) dell'articolo 10 comma 3 hanno per scopo la riproduzione della fauna selvatica allo stato naturale, ai fini di ricostituzione della fauna autoctona, da utilizzare esclusivamente per le azioni di ripopolamento e rinsanguamento del territorio regionale.

2. I centri pubblici di riproduzione di fauna selvatica sono istituiti, preferibilmente su terreni demaniali, dalle Province che ne curano anche la gestione per la quale possono avvalersi della collaborazione delle Comunità Montane, dei Comuni, singoli od associati, nonché degli organi di gestione degli ambiti territoriali di caccia, quando ricadenti nei rispettivi territori.

3. Le Province, sulla base delle previsioni del piano faunistico - venatorio regionale, autorizzano gli imprenditori agricoli singoli o associati, che ne facciano richiesta, a costituire Centri privati di riproduzione, lett. d) art. 10, della fauna selvatica allo stato naturale.

4. La richiesta di autorizzazione deve essere corredata dalla planimetria del territorio interessato, da una relazione illustrativa dell'attività che si intende svolgere e dall'atto comprovante il titolo di proprietà o di possesso dei fondi da vincolarsi. Nella richiesta devono essere elencati i nominativi delle persone autorizzate al prelievo di animali allevati.

5. L'autorizzazione della Provincia fissa i quantitativi minimi per specie che il Centro è tenuto a produrre annualmente ed ogni altra prescrizione per il funzionamento del Centro.

6. Nessuna indennità è dovuta al concessionario per i danni eventualmente arrecati da specie   selvatiche alle colture del Centro privato o a quelle circostanti in possesso del titolare del Centro.

7. Le Province, ai fini di ripopolamento, hanno diritto di prelazione sull'acquisto di selvaggina   prodotta nei centri privati. A tale scopo entro il mese di novembre di ogni anno, le Province comunicano ai Centri privati il proprio fabbisogno di fauna selvatica.

8. Nei Centri privati, è consentito, ai fini di impresa agricola, il prelievo di animali allevati   appartenenti a specie cacciabili da parte del titolare dell'impresa agricola, di dipendenti della   stessa e di persone nominativamente indicate.

Detto prelievo non costituisce esercizio venatorio.

9. Nei Centri privati di riproduzione della fauna   selvatica, la caccia è vietata. I Centri sono   segnalati da tabelle, previste all'art. 10 comma 11 della presente legge.

10. Le Province esercitano attività di controllo e vigilanza nei centri privati.

Art. 15: ZONE PER L'ALLENAMENTO E L'ADDESTRAMENTO DEI CANI PER LE GARE DEGLI STESSI E QUAGLIODROMI

1. Le Province, nel rispetto del regolamento regionale, istituiscono, su terreni incolti o a coltura svantaggiata, zone destinate all'addestramento, l'allenamento dei cani da caccia ed allo svolgimento delle gare e prove cinofile e ne affidano la gestione alle associazioni venatorie e cinofile, riconosciute a livello nazionale, ovvero ad imprenditori agricoli singoli o associati.

2. Le zone di addestramento cani già in essere, possono continuare l'attività, previa istanza da   presentare all' Amministrazione Provinciale competente per territorio entro e non oltre quattro mesi dall'entrata in vigore della presente legge.

3. Il regolemento regionale potrà prevedere solo ed esclusivamente per le zone affidate in   gestione, il divieto di caccia.

4. Le Province, nel rispetto del regolamento regionale, su richiesta degli interessati, istituiscono qagliodromi per l'addestramento, l'allenamento e le gare dei cani da caccia in cui è consentito l'abbattimento di fauna selvatica di allevamento. La concessione o revoca viene effettuata dalla Giunta Provinciale.

Art. 16: AZIENDE FAUNISTICO - VENATORIE SENZA FINI DI LUCRO

1. La Regione, su richiesta degli interessati, sentito l' I.N.F.S. e nei limiti della presente legge,   istituiscono per prevalenti finalità naturalistiche e faunistiche, nonché per il potenziamento, lo sviluppo e l'irradiamento della fauna selvatica autoctona, aziende faunistico-venatorie senza fini di lucro in cui non è consentito immettere fauna selvatica successivamente al 31 agosto.

2. Dette concessioni, al fine di garantire l'obiettivo naturalistico e faunistico, devono essere corredate di programmi di conservazione, potenziamento e ripristino di ambienti naturali atti a favorire la riproduzione delle specie cacciabili, nonché dei criteri per il risarcimento dei danni arrecati dalla fauna selvatica  alle colture agricole.

3. In dette aziende la caccia è consentita nel pieno rispetto del calendario venatorio e con l'indice di densità minima stabilita per gli altri territori cacciabili della Regione, secondo piani   di assestamento e di abbattimento, tali da garantire una presenza costante sui territori interessati di un contingente di riproduttori pari al 30% delle sue risorse faunistiche.

4. Le aziende faunistico - venatorie vengono concesse e revocate dalla Giunta Regionale sulla   base del regolamento tipo.

5. Le aziende faunistico - venatorie senza fini di lucro, poiché perseguono finalità d'interesse   generale, sono soggette a tassa di concessione regionale ridotta.

Art. 17: ALLEVAMENTI DI FAUNA SELVATICA

1. Gli allevamenti di fauna selvatica delle specie cacciabili, di cui all'art. 27 della presente legge, a scopo alimentare, di ripopolamento, ornamentale ed amatoriale, sono soggetti ad autorizzazione da parte dell'Amministrazione provinciale competente per territorio.

2. L'autorizzazione deve essere rilasciata entro il termine di 60 giorni dalla richiesta.

3. Il titolare di un' impresa agricola può esercitare l'allevamento di  fauna selvatica a scopo alimentare, di ripopolamento, ornamentale ed amatoriale, dandone semplice comunicazione alla competente Provincia, secondo le disposizioni dalla medesima emanate.

4. Le Province sono delegate all'attuazione di quanto previsto al comma 4 dell'art. 17 della legge 11 febbraio 1992, n. 157.

5. Sono soggette ad  autorizzazione della Provincia anche le attività relative alla detenzione e allevamento in cattività e creazione di ibridi di volatili. Tali attività possono essere svolte soltanto con esemplari appartenenti alle specie autoctone cacciabili o a quelle esotiche non protette da accordi internazionali.

6. Gli esemplari prodotti negli allevamenti, di cui al comma 1, devono essere muniti di anelli  inamovibili.

7. Nelle manifestazioni fieristiche, nelle mostre ornitologiche e negli esercizi commerciali  specializzati, possono essere esposti e venduti esclusivamente esemplari muniti di regolari   anelli.

8. La Giunta Regionale è autorizzata a concedere contributi per l'impianto e la gestione di Centri   consortili di allevamento di selvaggina, istituiti dalle Province per il ripopolamento faunistico. Il   contributo è concesso sulla base di un programma di spesa, l'erogazione è disposta per il 50 per cento in via d'acconto per il restante 50 per cento previa presentazione della documentazione probatoria della spesa.

Art. 18: AMBITI TERRITORIALI DI CACCIA

1. La Giunta Regionale, sentita la Commissione Consiliare competente, ripartisce il territorio   regionale agro - silvo - pastorale destinato alla caccia programmata in non più di quattro ambiti   territoriali di caccia, subprovinciali, possibilmente omogenei e delimitati da confini naturali, di estensione non inferiore a 60.000 ettari.

2. D'intesa con le regioni confinanti e per esigenze motivate, la Giunta Regionale può altresì individuare ambiti territoriali di caccia interessanti anche due o più Province.

3. Ad ogni ambito di Caccia, in rapporto all'estensione territoriale ed alle risorse faunistico ambientali, viene applicato l'indice di densità venatoria minima indicata dal Ministero per l'Agricoltura e Foreste.

Art. 19: COMITATI DI GESTIONE DEGLI AMBITI TERRITORIALI

1. I Comitati di gestione degli ambiti territoriali per la gestione programmata della caccia, sono   costituiti con provvedimento della Giunta Provinciale competente per territorio e sono così  composti:

a) da cinque rappresentanti delle organizzazioni professionali agricole maggiormente   rappresentative a livello nazionale ed organizzate nella provincia di cui uno per organizzazione.

Nel caso in cui le associazioni anzi dette siano presenti in numero inferiori a cinque, le designazioni necessarie per completare le rappresentative saranno espresse dalle organizzazioni aventi il maggior numero di iscritti;

b) da cinque rappresentanti delle associazioni venatorie riconosciute a livello nazionale ed   organizzate nella provincia, di cui uno per associazione;

c) da tre rappresentanti delle Associazioni ambientali, presenti nel Consiglio Nazionale per l'Ambiente ed organizzate nella provincia, di intesa tra le stesse. In caso di mancato accordo, i   rappresentanti saranno nominati dalla Giunta Provinciale tra terne di nominativi proposte da   ciascun associazione  ambientale;

d) dai Sindaci dei tre Comuni territorialmente più estesi ricadenti nell'A.T.C.;

e) da un rappresentante dell' Amministrazione Provinciale competente per territorio con voto consultivo.

2. Svolge le funzioni di Segretario, un dipendente dell' Ufficio caccia competente per territorio con qualifica funzionale non inferiore a VII livello.

3. Le designazioni di nomina o di revoca avvengono ad iniziativa delle rispettive strutture provinciali. Qualora le designazioni non dovessero pervenire all'Amministrazione Provinciale entro il termine di 60 giorni dalla data della richiesta, la Giunta Provinciale provvederà d'ufficio.

4. I Comitati di gestione degli ambiti territoriali di caccia hanno sede presso le competenti  Amministrazioni Provinciali e sono convocati dai rispettivi Presidenti, o su richiesta scritta e   motivata di almeno un terzo dei componenti. I componenti durano in carica fino allo scadere del mandato del Consiglio Provinciale e possono essere riconfermati una sola volta.

5. I Comitati di gestione così costituiti, eleggono nel proprio seno il Presidente ed il Collegio dei   revisori dei conti in numero non inferiore a tre.
