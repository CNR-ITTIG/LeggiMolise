
22.Organizzazione delle funzioni amministrative a livello regionale e locale

Bollettino
Bollettino Ufficiale n. 16 del 14/08/98

Oggetto
REGIONE - ENTI LOCALI - RIPARTIZIONE DI FUNZIONI AMMINISTRATIVE IN MATERIA DI AGRICOLTURA

Abrogazioni


Modifiche


Legge Regionale 4 Agosto 1998, n. 15

Ripartizione tra la Regione Molise e gli Enti Locali delle funzioni in materia di 
agricoltura, foreste, agriturismo, pesca, caccia, sviluppo rurale e alimentazione, conferite alla Regione dal Decreto Legislativo 4 giugno 1997, n. 143

Il Commissario del Governo ha apposto il visto ed ha annotato quanto segue:

<< Il Governo ha tuttavia osservato quanto segue:

1) all'articolo 2, comma 1, lettera j) che tali funzioni devono essere esercitate nel rispetto delle normative statali che riservano allo stato la disciplina delle risorse ittiche marine di interesse nazionale;

2) all'articolo 2, comma 1, lettera o) e all'articolo 3, comma 1, lettera g) che tali funzioni possono essere esercitate dalla Regione nel rispetto delle competenze statali in materia;

3) all'articolo 2, comma 1, lettera a) deve intendersi come attività di <<concorso>> alla elaborazione ed attuazione delle politiche comunitarie e nazionali di settore>>.

Art. 1: FINALITÀ

1. La presente legge, in attuazione dell'art. 4, comma 5 della legge 15 marzo 1997, n. 59 "Delega al Governo per il conferimento di funzioni e compiti alle Regioni ed Enti Locali, per la riforma della Pubblica Amministrazione e per la semplificazione amministrativa", disciplina la ripartizione tra la Regione e gli Enti Locali delle funzioni amministrative in materia di agricoltura, foreste, agriturismo, pesca, caccia, sviluppo rurale e alimentazione conferite alla Regione ai sensi dell'art. 1 del Decreto Legislativo 4 giugno 1997 n. 143 "Conferimento alle Regioni delle funzioni amministrative in materia di agricoltura e pesca e riorganizzazione dell'Amministrazione centrale".

2. La ripartizione delle funzioni tra Regione ed Enti Locali è definita nel rispetto del principio di sussidiarietà e degli altri principi di cui all'art. 4, comma 3, della legge 15 marzo 1997, n. 59.

Art. 2: AMBITO DEL CONFERIMENTO

1. Le funzioni amministrative conferite alla Regione ai sensi dell'art. 1 del Decreto Legislativo 4 giugno 1997, n. 143 riguardano, tra l'altro, ferma restando la competenza statale per la disciplina generale ed il coordinamento nazionale:

a) elaborazione ed attuazione nell'ambito regionale delle politiche comunitarie in materia di agricoltura, foreste, agro - industria e sviluppo rurale;

b) misure di accompagnamento della politica agricola comunitaria;

c) interventi sulle strutture di trasformazione ed interventi relativi alle iniziative di cooperazione;

d) adempimenti riguardanti il credito agrario;

e) ricerca e sperimentazione agraria, forestale ed agroindustriale di interesse regionale;

f) associazionismo agricolo ed attuazione degli accordi ini erprofessionali;

g) orientamento dei consumi;

h) ecologia agraria, difesa delle piante coltivate dalle avversità atmosferiche e difesa dall'inquinamento derivante dall'attività agricola;

i) deroghe relative al prelievo venatorio;

j) pesca marittima, acquacoltura, maricoltura e produzione ittica;

K) agriturismo e turismo rurale;

l) commercializzazione, conservazione e trasformazione dei prodotti ittici;

m) protezione della fauna ittica e della flora acquatica di interesse regionale;

n) rilascio delle autorizzazioni previste dalla normativa nazionale e comunitaria;

o) riconoscimento delle indicazioni geografiche protette e delle denominazioni di origine protetta, sulla base degli standards definiti dal servizio nazionale di cui all'art. 6, comma 2, lett. a) della legge 4 dicembre 1993, n. 491;

p) riconoscimento di "assimilato al produttore vitivinicolo", "elaboratore di vino alcolizzato", "distillatore" e "assimilato al distillatore";

q) riconoscimento delle Associazioni dei produttori ortofrutticoli;

r) applicazione della tabella comunitaria della classificazione delle carcasse bovine, ovine e suine;

s) utilizzo dello stanziamento residuo per agevolazioni creditizie al consolidamento agevolato delle passività onerose di cooperative e consorzi operanti in zone colpite da avversità atmosferiche;

t) funzioni relative al servizio antincendio;

u) ogni opera idraulica agraria di bonifica, di irrigazione, di difesa del suolo, infrastrutturale.

Art. 3: CRITERI DI RIPARTO DELLE FUNZIONI

1. Nelle materie di cui all'art. 2 la Regione esercita le seguenti funzioni inerenti:

a) al concorso, alla elaborazione ed all'attuazione delle politiche nazionali e comunitarie;

b) alla programmazione regionale;

c) al coordinamento delle attività degli Enti Locali;

d) alla tutela degli interessi unitari di carattere regionale;

e) alla vigilanza, monitoraggio e controllo;

f ) alla esecuzione dei programmi di intervento regionale definiti ai sensi del programma regionale di sviluppo;

g) al riconoscimento delle indicazioni geografiche protette e delle denominazioni di origine geografiche protette;

h) al riconoscimento delle associazioni agricole, al riconoscimento delle associazioni produttrici ed all'attuazione degli accordi interprofessionali.

2. Tutte le funzioni non inerenti alla competenza regionale di cui al comma 1 sono attribuite agli enti indicati nell'articolo 1, comma 2, del Decreto Legislativo n. 143 del 4 giugno 1997.

Art. 4: INDIVIDUAZIONE DELLE FUNZIONI AMMINISTRATIVE

1. L'individuazione delle specifiche funzioni amministrative attribuite agli Enti locali è effettuata con una o più leggi su proposta della Giunta regionale, sentiti gli Enti interessati.

2. Le leggi di cui al comma 1 disciplinano le modalità del trasferimento ed i termini di decorrenza dell'esercizio delle singole funzioni.

3. Tale decorrenza non può comunque essere antecedente all'attuazione delle disposizioni dei decreti del Presidente del Consiglio dei Ministri sul trasferimento alla Regione dei beni e delle risorse finanziarie, umane, strumentali ed organizzative di cui all'art. 4 del Decreto Legislativo 4 giugno 1997 n. 143.

4. Per la definizione delle proposte al Consiglio, la Giunta regionale si avvale di una Commissione Tecnica composta da rappresentanti della Regione, degli Enti Locali e da rappresentanti delle organizzazioni agricole operanti nella regione, istituita e regolamentata con deliberazione della stessa Giunta.

La presente legge sarà pubblicata sul Bollettino ufficiale.

È fatto obbligo a chiunque  spetti di osservarla e di farla osservare come legge della Regione Molise.
