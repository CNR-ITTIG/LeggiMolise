
14.Governo del territorio, urbanistica, edilizia
19.Miniere, risorse geotermiche, cave e torbiere, acque minerali e termali, uso delle risorse idriche

Bollettino
BOLLETTINO UFFICIALE DELLA REGIONE MOLISE  N. 09 del 16 aprile 2007

Oggetto
Piani di bacino - Approvazione - Procedure e modalità

Abrogazioni


Modifiche


LEGGE REGIONALE 5 aprile 2007, n. 11.

Procedure e modalità per l'approvazione dei piani di bacino di rilievo regionale ed interregionale per la parte di competenza territoriale.

Art. 1

(Finalità ed ambito di applicazione)

1. La presente legge è finalizzata a disciplinare le procedure e le modalità relative all'approvazione dei piani di bacino, nonché dei piani riguardanti i sottobacini o i piani stralcio relativi a settori funzionali aventi le finalità individuate dall'articolo 17, comma 3, della legge 18 maggio 1989, n. 183.

2. L'ambito di applicazione della presente legge riguarda il bacino di interesse regionale ed i bacini di interesse interregionale per le parti di territorio ricadenti nella regione Molise.

3. L'ambito di applicazione della presente legge esclude il territorio regionale ricadente nel bacino idrografico nazionale dei fiumi Liri, Garigliano e Volturno.

Art. 2

(Attivazione delle procedure)

1. Le procedure e le modalità di approvazione dei piani di bacino, nonché dei piani riguardanti sottobacini o i piani stralcio, sono attivabili ad avvenuta adozione di tali atti da parte del Comitato Istituzionale dell'Autorità di Bacino che provvede a trasmettere gli elaborati di piano e la deliberazione di adozione alla Giunta regionale entro trenta giorni dalla data di adozione.

Art. 3

(Approvazione dei piani e delle varianti)

1. Il Consiglio regionale con proprio atto deliberativo, su proposta della Giunta regionale, approva i piani di cui all'articolo 2 e le relative varianti.

Art. 4

(Pubblicazione dei piani e delle varianti)

1. La deliberazione consiliare di approvazione dei piani e delle varianti è pubblicata nel Bollettino Ufficiale della Regione ed acquista efficacia dal giorno successivo alla data di pubblicazione.

2. Copie cartacee degli elaborati allegati alle deliberazioni consiliari di cui al comma 1 sono depositate a permanente e libera visione del pubblico presso la Regione, le Province e l'Autorità di Bacino che provvede a trasmetterle, su supporto informatico, alle Comunità montane ed ai Comuni interessati.

Art. 5

(Entrata in vigore)

1. La presente legge entra in vigore il giorno successivo a quello della sua pubblicazione nel Bollettino Ufficiale della Regione.

La presente legge sarà pubblicata nel Bollettino Ufficiale della Regione. È fatto obbligo a chiunque spetti di osservarla e farla osservare come legge della Regione Molise.
