
37.Tutela della salute umana, animale e dell'ambiente, servizio sanitario, alimentazione

Bollettino
BOLLETTINO UFFICIALE DELLA REGIONE MOLISE N. 30 del 31 dicembre 2007

Oggetto
Gestioni liquidatorie delle Aziende Sanitarie locali - Proroga dei termini - L.R. 19 ottobre 2007 n. 24 - Articolo 6 - Modifiche

Abrogazioni


Modifiche


LEGGE REGIONALE 31 dicembre 2007, n. 32. 

Gestioni liquidatorie delle Aziende Sanitarie Locali e modifiche all'articolo 6 della legge regionale 19 ottobre  2007, n. 25. 

Art. 1

Norme per le gestioni liquidatorie delle Aziende sanitarie

1. Le gestioni liquidatorie delle disciolte Aziende Sanitarie Locali di cui al comma 2 dell'articolo 13 della legge regionale 1° aprile 2005, n. 9, sono prorogate al 30 giugno 2008. Dopo tale data la gestione liquidatoria è svolta dalla A.S.Re.M.. 

Art. 2

Modifiche all'articolo 6 della l.r. 19/10/2007, n. 25

1. Il comma 2 dell'articolo 6 della legge regionale 19 ottobre 2007, n. 25, è sostituito dal seguente: "2. Nei giorni festivi, il servizio farmaceutico è così assicurato:

 a)  nel Capoluogo di Regione: due farmacie, delle quali una effettua il servizio a battenti aperti ininterrottamente dall'apertura antimeridiana fino alle ore 22,00 e prosegue a battenti chiusi nel   servizio notturno fino all'apertura antimeridiana del successivo feriale; l'altra, di appoggio, osserva a battenti aperti l'orario previsto per i giorni feriali;

 b)  nei Comuni con più di una farmacia: una farmacia di turno a battenti aperti ininterrottamente dall'apertura antimeridiana fino alle ore 22,00 e a chiamata durante l'orario notturno; 

 c)  nei Comuni e frazioni con una oppure con due farmacie: una farmacia a chiamata a turno tra le farmacie appartenenti allo stesso bacino di utenza.". 

Art. 3

Pubblicazione

1. La presente legge entra in vigore il giorno successivo a quello della sua pubblicazione nel Bollettino Ufficiale della Regione Molise. 

 La presente legge sarà pubblicata nel Bollettino Ufficiale della Regione. È fatto obbligo a chiunque spetti di osservarla e farla osservare come legge della Regione Molise.
