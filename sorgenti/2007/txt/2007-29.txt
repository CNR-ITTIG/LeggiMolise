
21.Ordinamento e organizzazione regionale e degli enti dipendenti e vigilati, organi della Regione, organizzazione degli uffici e politiche del personale, commissioni, comitati e consulte

Bollettino
BOLLETTINO UFFICIALE DELLA REGIONE MOLISE  N. 06 del 1° marzo 2007

Oggetto
Regione Molise - Sottosegretario alla Presidenza della Regione - Istituzione e nomina

Abrogazioni


Modifiche


LEGGE REGIONALE 23 febbraio 2007, n. 4.

Istituzione del Sottosegretario alla Presidenza della Regione*
*La Corte Costituzionale, con sentenza 9-13 giugno 2008, n. 201, ha dichiarato l'illeggittimità costituzionale della presente legge.


ARTICOLO 1

1. È istituito il Sottosegretario alla Presidenza della Regione, di seguito chiamato Sottosegretario.

2. Il Sottosegretario, che partecipa alle sedute della Giunta regionale senza diritto di voto, è nominato dal Presidente della Regione tra i consiglieri regionali in carica; il Presidente può revocare la nomina in qualsiasi momento.

3. Il Sottosegretario può rappresentare il Presidente della Regione su disposizione dello stesso, svolge l'attività sotto la sua direzione ed opera in nome e per conto del medesimo.

4. Nell'esercizio della funzione di cui al comma 3, il Sottosegretario, inoltre, mantiene i rapporti con il Consiglio, con gli assessori, con i direttori generali, con la struttura regionale, con tutte le istituzioni e con organismi pubblici e privati.

5. Per assolvere al suo ruolo, il Sottosegretario si avvale delle strutture, delle collaborazioni e del personale che sono nella disponibilità della Presidenza della Regione.

6. Al Sottosegretario si applica la normativa prevista per il vicepresidente del Consiglio in materia di indennità nonché l'articolo 8, comma 1, lettera b), della legge regionale 12 settembre 1991, n. 15, e, solo per gli assetti organizzativi, le disposizioni previste per gli assessori regionali.

7. Il Sottosegretario è sostituito nella Commissione consiliare di cui fa parte da un consigliere dello stesso gruppo politico o di altro gruppo di maggioranza.

ARTICOLO 2

1. Agli oneri derivanti dall'attuazione della presente legge si fa fronte con gli stanziamenti che troveranno iscrizione nel bilancio regionale per l'esercizio finanziario 2007.

2. Per gli esercizi finanziari successivi si provvederà con le leggi di bilancio.

ARTICOLO 3

1. La presente legge entra in vigore il giorno successivo a quello della sua pubblicazione nel Bollettino Ufficiale della Regione Molise.

La presente legge sarà pubblicata nel Bollettino Ufficiale della Regione. È fatto obbligo a chiunque spetti di osservarla e farla osservare come legge della Regione Molise.
