
21.Ordinamento e organizzazione regionale e degli enti dipendenti e vigilati, organi della Regione, organizzazione degli uffici e politiche del personale, commissioni, comitati e consulte

Bollettino
BOLLETTINO UFFICIALE DELLA REGIONE MOLISE N. 4 del 28 febbraio 2009

Oggetto
Consiglio regionale - Autonomia organizzativa funzionale e contabile - Modifiche

Abrogazioni


Modifiche


LEGGE REGIONALE 19 febbraio 2009, n. 7.

Modifiche alla legge regionale 27 gennaio 1999, n. 2, recante: "Norme sull'autonomia organizzativa, funzionale e contabile del Consiglio regionale".

Art. 1 

1.  Dopo l'articolo 8 della legge regionale 27 gennaio 1999, n. 2 (norme sull'autonomia organizzativa, funzionale e contabile del Consiglio regionale) è aggiunto il seguente: 

"Art. 8-bis 

Portavoce 

1.  Il Presidente del Consiglio regionale può avvalersi, per la durata della carica, di un portavoce, anche esterno all'amministrazione, con compiti di diretta collaborazione ai fini dei rapporti di carattere politico-istituzionale con gli organi di informazione. 

2. Il portavoce è individuato dal Presidente del Consiglio regionale fra giornalisti, pubblicisti o esperti in comunicazione e non può esercitare altra attività professionale per tutta la durata dell'incarico. 

3. L'incarico è disposto con deliberazione dell'Ufficio di presidenza del Consiglio regionale. 

4.  Il relativo contratto di lavoro si risolve di diritto con la cessazione dalla carica del Presidente del Consiglio regionale. Il trattamento economico non può essere superiore alla cifra massima di Euro 50.000,00 su base annua, onnicomprensiva, da stabilirsi da parte dell'Ufficio di presidenza". 

Art. 2 

(Disposizioni finanziarie) 

1.  Gli oneri derivanti dall'applicazione della presente legge sono quantificati per l'esercizio finanziario 2009 in Euro 50.000,00. Ai medesimi si fa fronte utilizzando parte dello stanziamento iscritto alla UPB n. 010 dello stato di previsione della spesa del bilancio regionale per il medesimo esercizio, mediante l'istituzione di apposito capitolo nel preventivo delle spese del Consiglio regionale con deliberazione dell'Ufficio di presidenza. 

2.  Per gli esercizi finanziari 2010 e successivi si provvede con le rispettive leggi approvative del bilancio. 

Art. 3 

1.  La presente legge entra in vigore il giorno successivo a quello della sua pubblicazione nel Bollettino Ufficiale della Regione Molise. 

 La presente legge sarà pubblicata nel Bollettino Ufficiale della Regione. È fatto obbligo a chiunque spetti di osservarla e farla osservare come legge della Regione Molise.
