
06.Consiglieri regionali e gruppi consiliari

Bollettino
BOLLETTINO UFFICIALE DELLA REGIONE MOLISE N. 8 del 16 aprile 2009

Oggetto
Gruppi consiliari - Funzionamento - Assegnazione di personale - Modifiche

Abrogazioni


Modifiche


LEGGE REGIONALE 6 aprile 2009, n. 14.

Ulteriori modifiche alla legge regionale 4 novembre 1991, n. 20, ad oggetto: "Testo unico in materia di funzionamento e di assegnazione di personale ai Gruppi consiliari". 

Art. 1

1.  L'articolo 3 della legge regionale 4 novembre 1991, n.20 (Testo unico delle norme in materia di funzionamento e di assegnazione di personale ai Gruppi consiliari), e successive modificazioni, è sostituito dal seguente: 

"Art. 3

1. Per il funzionamento di ciascun gruppo consiliare, costituito a norma del regolamento interno del Consiglio, è previsto un contributo mensile consistente in una quota fissa di euro 800,00 ed una quota variabile pari al prodotto tra euro 2.500,00 ed il numero dei consiglieri iscritti al gruppo. 

2. Ove sia presente, tra i gruppi, il gruppo misto, i componenti del medesimo promuovono accordi tra loro per la gestione dei contributi. Se non si raggiunge l'accordo, l'Ufficio di presidenza suddivide, con propria deliberazione, i contributi tra i componenti del gruppo. In tale ultimo caso ogni componente del gruppo misto ha poteri, doveri e responsabilità autonomi limitatamente alla gestione dei contributi ed alla relativa rendicontazione. 

3. Il contributo di cui al comma 1 è aggiornato, a decorrere dal mese di gennaio di ogni anno, mediante l'applicazione delle variazioni dei prezzi al consumo accertate dall'ISTAT. 

4. Nei limiti dei contributi di cui al comma 1 i gruppi possono costituire propri uffici territoriali. L'eventuale assegnazione di locali ed attrezzature è deliberata dall'Ufficio di presidenza del Consiglio regionale. 

5. Eventuali economie sulla competenza dell'anno precedente sono riassegnate alla competenza dell'anno successivo.". 

Art. 2

1.  L'articolo 5 della legge regionale n. 20/1991, e successive modificazioni, e la relativa Tabella "A" allegata sono sostituiti dal seguente articolo: 

"Art. 5

1.  È messo a disposizione di ciascun gruppo consiliare, quale personale occorrente per il suo funzionamento, una unità di categoria D3 per ciascun consigliere iscritto al gruppo.". 

Art. 3

1.  Le modifiche apportate dalla presente legge alla disciplina relativa all'attribuzione ai gruppi consiliari delle risorse per il loro funzionamento sono applicate a decorrere dal trentesimo giorno successivo a quello di entrata in vigore della legge stessa. 

2.  Entro trenta giorni dall'entrata in vigore della presente legge i presidenti dei gruppi consiliari provvedono ad adeguare alle nuove disposizioni gli incarichi ed i rapporti di lavoro in essere, mediante conferma, risoluzione, modifica o rinnovazione dei relativi contratti individuali. 

Art. 4

1. La presente legge entra in vigore il giorno successivo a quello della sua pubblicazione nel Bollettino Ufficiale della Regione Molise. La presente legge sarà pubblicata nel Bollettino Ufficiale della Regione. È fatto obbligo a chiunque spetti di osservarla e farla osservare come legge della Regione Molise.
