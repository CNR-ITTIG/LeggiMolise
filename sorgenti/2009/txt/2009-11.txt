
37.Tutela della salute umana, animale e dell'ambiente, servizio sanitario, alimentazione

Bollettino
BOLLETTINO UFFICIALE DELLA REGIONE MOLISE N. 18 del 14 agosto 2009

Oggetto
Autorizzazione all'esercizio di attività sanitarie e socio-sanitarie, accreditamento delle strutture sanitarie e socio-sanitarie - Disciplina regionale - l.r. 24 giugno 2008, n. 18 - Modifiche

Abrogazioni


Modifiche


LEGGE REGIONALE 4 agosto 2009, n. 21.

Modifiche alla legge regionale 24 giugno 2008, n. 18, recante: "Norme regionali in materia di autorizzazione alla realizzazione di strutture ed all'esercizio di attività sanitarie e socio-sanitarie, accreditamento istituzionale e accordi contrattuali delle strutture sanitarie e socio-sanitarie puhbliche e private.".

Art. 1 

1. Dopo l'articolo 25 della legge regionale 24 giugno  2008, n. 18, è inserito il seguente: 

"Art. 25 bis 

CONDIZIONI E REQUISITI PER LA STIPULAZIONE  DEGLI ACCORDI CONTRATTUALI E DEI CONTRATTI  CON I SOGGETTI PRIVATI ACCREDITATI 

1. I soggetti privati accreditati, per accedere agli accordi  contrattuali ed ai contratti per l'erogazione di prestazioni  sanitarie, devono essere qualificati ed improntare la  loro attività ai principi di qualità, professionalità e correttezza. 

2. Per la stipulazione annuale degli accordi contrattuali e  dei contratti di valore superiore a 200.000,00 euro i soggetti  privati accreditati devono dimostrare il possesso dei  requisiti di capacità economica, tecnica ed organizzativa  mediante: 

a) idonee referenze bancarie ed eventuale documentazione  relativa al fatturato; 

b) indicazione del personale sanitario e del personale  dirigenziale, nonché dei soggetti concretamente responsabili  della prestazione dei servizi sanitari; 

c) documentazione attestante la regolarità della corresponsione  delle retribuzioni al personale dipendente,  nonché la relativa regolarità contributiva; 

d) descrizione delle attrezzature tecniche tale da consentirne  l'individuazione e la rintracciabilità, delle misure adottate per garantire la qualità delle prestazioni sanitarie, nonché degli strumenti disponibili. 

3. La perdita, in corso di esecuzione del contratto, dei requisiti accertati ai sensi del comma 2 o l'accertamento dell'inadeguatezza organizzativa della struttura sanitaria comportano, previa contestazione delle inadempienze e fissazione di un termine per regolarizzare, la risoluzione di diritto del contratto, la sospensione dell'accreditamento e l'avvio delle procedure per il subentro nell'erogazione delle prestazioni di altro soggetto accreditato. Il soggetto subentrante assicura il rispetto della normativa di tutela dei lavoratori e della contrattazione collettiva nazionale di categoria". 

Art. 2 

Entrata in vigore 

1. La presente legge entra in vigore il giorno successivo a quello della sua pubblicazione sul Bollettino Ufficiale della Regione Molise. La presente legge sarà pubblicata nel Bollettino Ufficiale della Regione. È fatto obbligo a chiunque spetti di osservarla e farla osservare come legge della Regione Molise.
