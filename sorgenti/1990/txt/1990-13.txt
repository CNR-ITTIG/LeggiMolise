
04.Assistenza sociale, volontariato

Bollettino
Bollettino Ufficiale n. 10 del 01/06/90

Oggetto
Assistenza - Invalidi - Associazioni - Contributi - Procedure

Abrogazioni


Modifiche
Modificato art. 1 dalla legge n. 7/1992 art. 1

Legge Regionale 25 Maggio 1990, n. 24

Provvidenze in favore delle Associazioni di tutela degli invalidi

Art. 1: BENEFICIARI

1. La Regione Molise concede annualmente contributi alle sezioni regionali delle seguenti   Associazioni che svolgono sul territorio regionale attività di alto valore sociale, allo scopo di favorirne lo svolgimento dei compiti istituzionali, escluse le associazioni combattentistiche e patriottiche e d'armi:

- Associazione nazionale mutilati ed invalidi del lavoro (ANMIL), riconosciuta con decreto del   Presidente della Repubblica del 23 dicembre 1978;

- Unione italiana ciechi (UIC), riconosciuta con decreto del Presidente della Repubblica del 23   dicembre 1978;

- Ente nazionale sordomuti (ENS), riconosciuta con decreto del Presidente della Repubblica del   31 dicembre 1979;

- Associazione nazionale mutilati ed invalidi civili (ANMIC), riconosciuta con decreto del  Presidente della Repubblica del 23 dicembre 1978.

Con deliberazione del Consiglio Regionale può essere decisa l'ammissione di altri organismi   associativi riconosciuti con Decreto del Presidente della Repubblica, che presentino i necessari requisiti e finalità sociali.

Art. 2: CONCESSIONE DEI CONTRIBUTI

1. La Giunta regionale, su conforme parere della Commissione consiliare competente, dispone la   concessione dei contributi di cui al successivo articolo 3 in favore delle rappresentanze   regionali degli Enti di cui all'articolo 1.

2. Le rappresentanze regionali provvederanno a ripartire una quota non inferiore all'80 per cento   del contributo totale ottenuto per l'anno tra le due sezioni provinciali sulla base del numero degli iscritti a ciascuna di loro.

Art. 3: ENTITÀ DEI CONTRIBUTI

1. A ciascuna delle Associazioni verrà attribuita una quota, uguale per tutte, che verrà   quantificata ogni anno con provvedimento della Giunta regionale, su conforme parere della   Commissione consiliare competente.

2. Alla quota di cui al comma precedente verrà aggiunto un ulteriore contributo stabilito   annualmente dalla Giunta regionale, su conforme parere della Commissione consiliare competente, e correlato alla quantità e qualità delle attività programmate.

Art. 4: MODALITÀ

1. Entro e non oltre il 31 gennaio di ogni anno i responsabili delle delegazioni regionali delle   Associazioni interessate trasmettono alla Giunta regionale domanda dei contributi previsti dalla   presente legge.

2. Alla domanda devono essere allegati il programma delle attività da svolgere nell'anno nonché una relazione, corredata da rendiconto finanziario, sulle attività svolte nell'anno precedente.

3. Il contributo annuo verrà versato in unica soluzione.

4. Ove la Giunta regionale dovesse riscontrare difformità rispetto ai programmi presentati o agli scopi istituzionali degli statuti delle Associazioni, provvederà all'emanazione di provvedimento di revoca del contributo concesso.

Art. 5: NORMA TRANSITORIA

1. Per il primo anno di applicazione della presente legge regionale il termine di cui al primo comma del precedente articolo 4 è fissato a due mesi della entrata in vigore della presente   legge.

2. Per il primo anno di applicazione le Associazioni sono esonerate dal presentare la relazione conclusiva, con rendiconto, dell'attività svolta nell'anno precedente.

Art. 6: NORMA FINANZIARIA

1. All'onere derivante dall'attuazione della presente legge regionale, valutato per il 1990 in lire duecentomilioni, si fa fronte con successiva legge di variazione al bilancio con prelievo dai fondi per <<Provvedimenti Legislativi in corso>>.

2. Alla quantificazione degli oneri annuali si provvede con la legge approvativa di bilancio.

Art. 7: ABROGAZIONE DI NORME

1. È abrogata la legge regionale 13 gennaio 1975 n. 2.

Art. 8: PUBBLICAZIONE

1. La presente legge verrà pubblicata nel Bollettino Ufficiale della Regione Molise.

2. È fatto obbligo, a chiunque spetti, di osservarla e farla osservare come legge della Regione Molise.
