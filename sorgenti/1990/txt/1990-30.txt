
18.Lavoro, cooperazione, politiche dell'occupazione e previdenza complementare e integrativa

Bollettino
Bollettino Ufficiale n. 03 del 16/02/90

Oggetto
Lavoro - Occupazione giovanile - Destinatari - Agevolazioni - Modifiche

Abrogazioni


Modifiche


Legge Regionale 12 Febbraio 1990, n. 7

Modifiche alla legge regionale - 23 agosto 1988, n. 20 - Interventi straordinari a sostegno dell'occupazione giovanile.

ART. 1

1. La lettera d) dell'art. 1 della legge regionale 23 agosto 1988, n. 20 è cosi sostituita:

<<d) - Enti, Società, Cooperative e Aziende che, in base alle rispettive reali necessità, vogliono   assumere giovani, previo svolgimento di corsi e/o stages aziendali sia in Italia che all'estero;

- Amministrazioni pubbliche, Enti, Associazioni, Imprese, Cooperative, Fondazioni che intendono   realizzare attività formative volte all'acquisizione o allo sviluppo di professionalità e alla promozione di forme associate di lavoro autonomo, per i giovani che hanno partecipato alla realizzazione anche parziale, dei progetti finanziati, per la sola prima annualità, ai sensi dell'art. 23 della legge 11 marzo 1988, n. 67, esclusi i rinunciatari. Per gli interventi rivolti ai giovani che hanno partecipato alla realizzazione, anche parziale, dei progetti finanziati per la sola prima annualità, ai sensi dell'art. 23 della legge 11 marzo 1988, n. 67, esclusi i rinunciatari, trovano applicazione solo i disposti dei successivi artt. 2 e 3 della presente legge>>.

ART. 2

1. Dopo l'art. 19 della legge regionale n. 20 del 1988 viene aggiunto il seguente articolo 19 bis:

<<Le Amministrazioni pubbliche, gli Enti le Associazioni, le Imprese, le Cooperative, le   Fondazioni, presentano alla Regione i progetti entro 10 giorni dalla data di pubblicazione della   presente legge tra le aree di intervento di seguito previste:

1) protezione dell'ambiente;

2) agricoltura;

3) beni culturali;

4) informatica;

5) servizi di utilità sociale;

6) servizi reali alle imprese, enti pubblici e privati;

7) turismo;

indicando tassativamente:

a) il soggetto attuante dell'attività formativa e/o della promozione di forme associate di lavoro   autonomo;

b) il numero dei giovani da impegnare;

c) l'area dell'intervento, le modalità della sua attuazione e gli obiettivi formativi che si  intendono perseguire;

d) la sede e l'eventuale articolazione territoriale delle attività formative;

e) la durata del progetto che non potrà essere inferiore a mesi otto e superiore a mesi dieci;

f) la dotazione di attrezzature e di personale preposto all'attività formativa.

L'Assessorato regionale al lavoro dà notizia, mediante affissione all'albo, dei progetti presentati per consentire ai giovani, entro cinque giorni, di esprimere preferenze per il progetto e per l'Ente proponente.

L'Assessorato regionale al lavoro, sentito il nucleo di valutazione di cui all'art. 21 della legge   regionale n. 20/89, che si pronuncia sui progetti, entro e non oltre 5 giorni, dalla data di ricezione   degli stessi predispone, nei successivi 5 giorni l'assegnazione dei giovani alle attività  formative, garantendo, ove possibile, il rispetto delle preferenze espresse dai medesimi ed il collegamento con gli Enti che hanno attuato i progetti della prima annualità dell'art. 23 della legge 67/88.

Qualora non risulti possibile di soddisfare integralmente le richieste dei giovani, verrà data   precedenza a quelli con maggiore anzianità di disoccupazione.

La Giunta Regionale approva, entro i successivi giorni 5, i progetti con i relativi finanziamenti.

Per ogni partecipante all'attività formativa ai soggetti attuati viene assegnata una somma   complessiva annua lorda pari a L. 6.500.000, a titolo di rimborso spesa, comprensiva di   un'indennità di frequenza commisurata in L. 9.000 per ogni ora di effettiva presenza nel limite   massimo di 600 ore.

I fondi di cui alla presente legge sono erogati mensilmente ai soggetti attuanti l'attività formativa sulla base degli elenchi nominativi dei partecipanti, predisposti dagli enti stessi e riportanti la certificazione delle presenze orarie>>.

ART. 3

1. All'art. 3 della legge regionale 23 agosto 1988, n. 20, sono aggiunti i seguenti commi:

<<Il contributo sarà erogato direttamente ai soggetti beneficiari mentre agli Enti proponenti   spetta il controllo sulla corretta esecuzione del progetto.

Il finanziamento dei progetti ai sensi del presente articolo non è compatibile con contributi concessi a Società o Cooperative ai sensi dell'art. 1, lett. a), della presente legge>>.

ART. 4

1. Il primo comma dell'art. 4 della legge regionale 23 agosto 1988, n. 20, è così sostituito:

<<Le Cooperative e Società che possono usufruire degli interventi previsti nella presente legge   devono essere costituite in misura non inferiore al 51% da giovani che alla presentazione della   domanda siano disoccupati ed abbiano età compresa fra 18 e 35 anni>>.

ART. 5

1. All'art. 4, 2° comma, della legge regionale 23 agosto 1988, n. 20, sono eliminate le parole:

<<e devono essere in possesso, ove previsto, delle prescritte autorizazzioni per l'espletamento   delle attività>>.

ART. 6

l. Il comma 1 dell'art. 6 della legge regionale 23 agosto 1988, n. 20, è così sostituito:

<<Ai beneficiari di cui all'art. 1 lettera a) della presente legge sono concesse le seguenti   agevolazioni:

a) contributo in conto capitale per le spese di investimento in impianti, in macchinari, in   attrezzature, in software di base, ed in arredi, fino al limite massimo del 60% delle spese   medesime ritenute ammissibili e nell'ambito di un fondo complessivo stabilito dal piano annuale   di cui al precedente articolo 2;

b) contributo in conto interessi su mutuo di importo pari al 30% delle spese riconosciute   ammissibili ai sensi della precedente lettera, da contrarre con Istituti di Credito convenzionati   con la Regione Molise.

Detti contributi sono concessi per un mutuo della durata massima di 5 anni, di cui un anno di   preammortamento, ed in misura tale che il tasso a carico dei beneficiari non sia superiore al tasso stabilito dalla normativa di cui alla legge n.44/86 vigente al momento>>.

ART. 7

1. All'art. 25 della legge regionale n. 20/1988 è aggiunto il seguente comma:

<<Nella fase di progettazione e di avviamento delle attività i beneficiari della presente legge   possono usufruire dell'assistenza da parte degli Enti strumentali della Regione e/o Enti e   organismi appositamente convenzionati con la Regione>>.

ART. 8

1. All'onere finanziario derivante dall'applicaziore della presente legge si fa fronte mediante l'istituzione del nuovo capitolo di spesa del bilancio regionale n. 39776 <<oneri per interventi straordinari a sostegno dell'occupazione giovanile - art. 1 lettera d) _>> con una dotazione di competenza e di cassa di L.9.370.000.000 mediante pari prelievo di competenza e di cassa dal capitolo di spesa 55300 per L. 8.020.000.000 e dal capitolo di spesa 55400 per L. 1.350.000.000.

ART. 9

1. La presente legge è dichiarata urgente ai sensi del comma 2 dell'art. 38 dello Statuto regionale   ed entra in vigore il giorno successivo a quello della sua pubblicazione nel Bollettino Ufficiale   della Regione Molise.

2. È fatto obbligo a chiunque spetti di osservarla e farla osservare come legge della Regione   Molise.
