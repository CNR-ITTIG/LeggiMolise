
05.Commercio, fiere e mercati, camere di commercio

Bollettino
Bollettino Ufficiale n. 03 del 15/02/92

Oggetto
Composizione e funzionamento delle Commissioni provinciali per la distribuzione dei carburanti agevolati per l'agricoltura.

Abrogazioni


Modifiche


Legge Regionale 5 Febbraio 1992, n. 1

Commissioni provinciali per la distribuzione dei carburanti agevolati per l'agricoltura.

Art. 1

1. È istituita, in ciascuna provincia della Regione, una Commissione provinciale con il compito di sovraintendere alla distribuzione dei carburanti agevolati per l'agricoltura, ai sensi della vigente legislatura in materia.

2. La Commissione provinciale ha altresì il compito di esprimere alla Giunta Regionale pareri in materia di consumi di prodotti petroliferi agevolati per l'agricoltura e di quant'altro disposto dall'art. 18 del Decreto Ministeriale 6 agosto 1963, del Ministero delle Finanze.

3. La Commissione è composta:

a) Dal dirigente regionale responsabile della struttura sovraordinata agli uffici assegnazione carburanti e immatricolazione macchine agricole, con funzioni di Presidente.

b) Dal dipendente regionale responsabile dell'Ufficio assegnazione carburanti ed immatricolazione macchine agricole.

c) Da un dipendente regionale con qualifica non inferiore dell'VIII livello, con funzioni di segretario.

d) Da un funzionario designato dall'Intendente di Finanza.

e) Da un rappresentante della categoria esercenti per conto terzi, designato dall' Organizzazione professionale.

f) Da un rappresentante per ognuna delle due organizzazioni professionali agricole provinciali maggiormente rappresentative, designato dalle stesse.

Art. 2

1. Le Commissioni provinciali sono tenute a redigere ogni triennio le rispettive tabelle dei consumi medi normali unitari di carburante, sulla base della tabella predisposta dal Comitato  Centrale di Coordinamento costituito presso il Ministero delle Finanze - Direzione Generale delle Dogane e Imposte Indirette.

Art. 3

1. Le sedute delle Commissioni sono valide quando è presente la maggioranza dei Componenti. Le decisioni vengono assunte a maggioranza dei presenti. In caso di parità di voti, prevale   quello del Presidente.

2. Il coordinamento dell'attività delle Commissioni provinciali è svolto dalla Giunta Regionale tramite l'Assessorato all'Agricoltura.

Art. 4

1. Le Commissioni provinciali di cui ai precedenti articoli vengono costituite con decreto del Presidente della Giunta Regionale previo deliberato dell'Organo Esecutivo proposto dall'Assessore all'Agricoltura e Foreste.

Art. 5

1. I componenti delle Commissioni provinciali durano in carica per un triennio ed alla scadenza possono essere riconfermati con le stesse modalità previste nel precedente art. 4.

2. Entro sessanta giorni precedenti alla scadenza della carica, gli enti ed organizzazioni rappresentati devono comunicare all'Assessorato all'Agricoltura i nominativi designati per il   successivo triennio. In assenza di tale comunicazione si intendono riconfermati i nominativi in carica .

Art. 6

1. Ai componenti delle Commissioni, ad esclusione dei dipendenti regionali, spetta per ogni giornata di seduta l'indennità prevista nell'art. 1. della legge regionale 1° marzo 1983 n. 7, il rimborso delle spese di viaggio e l'indennità di trasferta, se dovuta, a norma dell'art. 1 della legge regionale 8 giugno 1981 n. 11.

2. L'allegato << A >>alla citata legge regionale n. 7/1983 è integrato con l'inclusione della dicitura <<Commissioni Provinciali per la distribuzione di carburanti agevolati per l'agricoltura >>.

3. Agli oneri derivanti dalla presente legge si farà fronte con la quota parte dei fondi attribuiti alla Regione ai sensi dell'art. 8 della legge 16 maggio 1970, n. 28.

4. La quantificazione degli oneri annuali sarà determinata con la stessa legge approvativa dei bilanci di previsione.

La presente legge regionale sarà pubblicata sul Bollettino Ufficiale della Regione.

È fatto obbligo a chiunque spetti di osservarla e di farla osservare come legge della Regione Molise.
