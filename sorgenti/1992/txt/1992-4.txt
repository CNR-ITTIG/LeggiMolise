
37.Tutela della salute umana, animale e dell'ambiente, servizio sanitario, alimentazione

Bollettino
Bollettino Ufficiale n. 24 del 02/12/92

Oggetto
Frantoi oleari - Acque reflue - Smaltimento

Abrogazioni


Modifiche


Legge Regionale 27 Novembre 1992, n. 23

Modifiche ed integrazioni alla legge regionale 16 giugno 1983, n. 16.

ART. 1

1. L'art. 1 della legge regionale 16 giugno 1983 è sostituito come segue:

<<La Regione Molise, nell'ambito degli interventi di pianificazione settoriale previsti nei piani e programmi regionali di risanamento idrico ed in relazione agli obiettivi di tutela del suolo e dell'ambiente, nonché per la salvaguardia di una produzione tipica e tradizionale della regione, stabilisce di realizzare Centri di Servizio per lo smaltimento delle acque di vegetazione prodotte dai frantoi oleari, mediante la presentazione in C.R. di un piano specifico di settore.

La loro localizzazione va individuata nel Basso, Medio Molise e nella provincia di Isernia.

La realizzazione dei predetti Centri è affidata all'Ente Regionale di Sviluppo Agricolo per il Molise.

Alla Giunta Regionale è affidata la promozione e la valutazione di iniziative volte alla realizzazione di impianti per il trattamento e/o di strutture per lo stoccaggio delle acque reflue   presso i frantoi, accordando priorità alle forme associative >>.

Per tali iniziative, la Giunta Regionale accertato la validità tecnica economica rispetto al piano di cui al comma precedente, eroga contributi in conto capitale fino al 70% della spesa ritenuta ammissibile.

2. L'art. 2 della legge regionale 16 giugno 1983, n. 16, è soppresso.

Art. 2

L'art.5 della legge regionale 16 giugno 1983, n. 16, è sostituito dal seguente:

<<Fino all'avvenuta realizzazione degli impianti di trattamento previsti dalla presente legge, la Giunta Regionale, in conformità alla vigente normativa, emana apposite direttive sull'eventuale   utilizzo anche per scopi agronomici delle acque di vegetazione provenienti dalla lavorazione delle olive e affida all' ERSAM l'organizzazione e la gestione di eventuali operazioni di stoccaggio e depurazione delle stesse, per le operazioni di cui al comma precedente la Giunta Regionale eroga all'ERSAM un contributo fino al 70% della spesa effettuata. Il restante 30% sarà a carico dei beneficiari>>.

Art. 3

L'art. 3 della legge 16 giugno 1983 è sostituito dal seguente:

<<I progetti per la realizzazione degli impianti di trattamento delle acque di scarico dei frantoi oleari sono approvati dalla Giunta Regionale, sentito il parere della competente commissione consiliare.

Art. 4

1. L'art. 6 della legge regionale 16 giugno 1983 è sostituito dal seguente:

<<Agli eventuali oneri derivanti dalla presente legge si farà fronte con quota parte dei fondi attribuiti alla Regione ai sensi dell'art. 9 della legge 16 maggio 1970, n. 281 e successive   modificazioni ed integrazioni; nonché quelli provenienti da altre leggi di settore>>.

La quantificazione della spesa annuale sarà determinata con la stessa legge approvata dei bilanci regionali.

Art. 5

1. La presente legge è dichiarata urgente ai sensi dell' art. 127 della Costituzione e dell'art. 38 dello Statuto regionale ed entra in vigore il giorno successivo a quello della sua pubblicazione   sul Bollettino Ufficiale della Regione.

2. È fatto obbligo, a chiunque spetti, di osservarla e di farla osservare come legge della Regione Molise.
