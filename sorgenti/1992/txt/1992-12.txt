
21.Ordinamento e organizzazione regionale e degli enti dipendenti e vigilati, organi della Regione, organizzazione degli uffici e politiche del personale, commissioni, comitati e consulte

Bollettino
Bollettino Ufficiale n. 10 del 01/06/92

Oggetto
Articolazione composizione funzionamento esercizio del controllo

Abrogazioni
Abrogata intera legge dalla legge n. 24/2007 art. 9, comma 2, secondo periodo, lettera a)

Modifiche
Modificato art. 1 dalla legge n. 34/1999 art. 14
Modificato art. 2 dalla legge n. 34/1999 art. 14
Modificato art. 3 dalla legge n. 34/1999 art. 14
Modificato art. 5 dalla legge n. 34/1999 art. 14
Modificato art. 12 dalla legge n. 34/1999 art. 14
Modificato art. 14 dalla legge n. 34/1999 art. 14
Modificato art. 17 dalla legge n. 34/1999 art. 14
Modificato art. 20 dalla legge n. 34/1999 art. 14
Modificato art. 37 dalla legge n. 34/1999 art. 14
Modificato art. 15 dalla legge n. 16/1992 art. 1

Legge Regionale del 26 Maggio 1992, n. 15

Nuove norme per il funzionamento dell'Organo Regionale di Controllo

TITOLO I: L'ORGANO DI CONTROLLO

Art. 1: DISPOSIZIONI GENERALI

1. La Regione Molise esercita, nell'ambito del proprio territorio, il controllo di legittimità sugli atti delle Province, dei Comuni, dei Consorzi di Comuni, delle Comunità Montane, dei Consorzi, dei Nuclei di Industrializzazione, delle istituzioni pubbliche di assistenza e beneficenza, delle associazioni, comunque denominate, costituite per l'amministrazione e il godimento collettivo dei beni di uso civico, nonché degli altri Enti Locali a tal fine indicati con legge dello Stato ovvero con   legge regionale nell'ambito delle materie di competenza della Regione.

2. La Regione Molise esercita altresì il controllo di legittimità sugli atti degli Enti di cui all'art. 49 dello Statuto regionale, nei modi previsti dalla legge regionale 10 aprile 1990, n. 19.

3. Il controllo è esercitato dall'Organo Regionale di cui al successivo art. 2.

Art. 2: ARTICOLAZIONE DELL'ORGANO DI CONTROLLO

1. L'Organo di Controllo ècostituito, ai sensi dell' art. 62 dello Statuto, dal Comitato Regionale di Controllo, con sede nel capoluogo di regione, e dalle Sezioni Provinciali di Controllo, con sede nei capoluoghi di provincia.

Art. 3: COMPETENZE DEL COMITATO E DELLE SEZIONI DI CONTROLLO

1. Il Comitato Regionale esercita esclusivamente il controllo di legittimità sugli atti delle Province, dei Consorzi a partecipazione provinciale nonché degli Enti dipendenti dalla Regione di cui all'art. 49 dello Statuto Regionale, per questi ultimi nei modi previsti dalla legge regionale 10 aprile 1990, n. 19.

2. Le Sezioni Provinciali esercitano esclusivamente il controllo di legittimità sugli atti dei Comuni, delle Comunità Montane, dei Consorzi tra enti locali a partecipazione comunale,  dei Consorzi per i  Nuclei di industrializzazione, dei Consorzi di Bonifica, delle I.P.A.B. aventi sede nel territorio provinciale, delle amministrazioni separate dei beni civici frazionali e degli altri enti a dimensione sub-provinciale.

Art. 4: COMPOSIZIONE E DURATA IN CARICA DEI COLLEGI DELL'ORGANO DI CONTROLLO

1. I Collegi del Comitato Regionale e delle Sezioni Provinciali di Controllo sono costituiti da cinque membri effettivi, di cui quattro eletti dal Consiglio Regionale e uno designato dal  Commissario di Governo, e da tre supplenti, di cui, due eletti dal Consiglio Regionale e uno designato dal Commissario di Governo aventi i requisiti richiesti dall'art. 42 della legge 8 giugno 1990 n. 142 e secondo i criteri ed i principi previsti nel presente articolo. Le stesse modalità valgono anche per la tempestiva sostituzione degli stessi in caso di morte, dimissioni,   decadenza per reiterate assenze ingiustificate o incompatibilità sopravvenuta, nonché per la supplenza del Presidente.

2. Il Presidente della Regione richiede, entro dieci giorni dalla data in cui si è verificata la causa di rinnovo degli organi, le necessarie designazioni del Commissario di Governo e le proposte dei competenti ordini professionali, al fine di assicurare il rispetto dei termini di cui al successivo comma 4 ed al comma 1 dell'art. 5.

3. Le terne dei nominativi devono essere comunicate al Presidente della Giunta Regionale dai competenti ordini professionali, individuati in relazione alla sede dell' organo al quale si riferiscono le designazioni, entro i trenta giorni successivi al ricevimento delle richieste di designazione. In caso di mancata designazione della terna nel termine suddetto, il Consiglio Regionale vi provvede attingendo tra gli iscritti agli ordini o collegi medesimi.

4. L'elezione, per il Comitato e per ogni Sezione, dei componenti effettivi e supplenti di competenza del Consiglio Regionale avviene per votazioni separate per ciascun collegio e per ciascuna categoria. Per la elezione è richiesta nei primi due scrutini la maggioranza qualificata dei 7/10 dei Consiglieri assegnati alla Regione. Se dopo due scrutini nessun candidato ottiene la maggioranza richiesta, nella terza votazione, da tenersi, nella stessa seduta, è sufficiente la maggioranza assoluta dei consiglieri assegnati alla Regione.

5. Il Consiglio Regionale provvede alle elezioni di cui al comma 3, entro trenta giorni dalla sua prima seduta.

6. Il Comitato e le Sezioni Provinciali durano in carica quanto il Consiglio Regionale ed esercitano le loro funzioni fino all'insediamento del nuovo Organo di Controllo.

7. I casi di incompatibilità e di ineleggibilità con la funzione di componente dell'Organo di Controllo sono stabiliti dall'art. 43 della legge n. 142/90.

Art. 5: COSTITUZIONE DEL COMITATO E DELLE SEZIONI DI CONTROLLO

1. Il Comitato Regionale e le Sezioni Provinciali di Controllo sono costituiti con decreto del Presidente della Giunta Regionale, da adottarsi entro quindici giorni dal ricevimento dell'ultima comunicazione di designazione o elezione.

2. Lo stesso provvedimento di costituzione fissa la data dell'insediamento del Comitato Regionale e delle Sezioni Provinciali di Controllo.

3. Nella seduta di insediamento il Comitato e le Sezioni eleggono a scrutinio segreto e a maggioranza assoluta dei componenti i rispettivi Presidente e Vice Presidente, scelti tra i   componenti effettivi eletti dal Consiglio Regionale.

4. Qualora dopo due votazioni nessuno di tali componenti abbia ottenuto la maggioranza assoluta dei voti, è eletto Presidente quello che nella successiva votazione avrà riportato il maggior   numero di voti. A parità di voti, risulta eletto il più anziano di età. Le stesse modalità si applicano per l'elezione del Vice Presidente.

5. Fino alla elezione del loro Presidente, il Comitato e le Sezioni sono presiedute dal membro elettivo non supplente più anziano di età.

Art. 6: DECADENZA DEI COMPONENTI

1. Il Componente del Comitato Regionale o di una Sezione Provinciale di Controllo, che non interviene, senza giustificato motivo, a tre sedute consecutive del rispettivo Collegio, decade   dalla carica.

2. Comportano, altresì, decadenza, le cause sopravvenute di ineleggibilità o di incompatibilità previste dall'art. 43 della legge 8 giugno 1990, n. 142, o da altre leggi dello Stato, nonché  il persistente inadempimento dei doveri di ufficio con documento del regolare funzionamento dell'Organo di Controllo.

3. La causa di decadenza, segnalata dal Presidente del Comitato o della Sezione al Presidente della Giunta Regionale è da questi contestata all'interessato, che ha facoltà di controdedurre nei   quindici giorni successivi ovvero di rimuovere le cause sopravvenute di incompatibilità o di ineleggibilità.

4. La decadenza è pronunciata dal Presidente della Giunta Regionale, su conforme deliberazione della Giunta stessa.

Art. 7: DIMISSIONE DEI COMPONENTI

1. Le dimissioni dei componenti del Comitato Regionale e delle Sezioni Provinciali di Controllo sono presentate al Presidente della Giunta Regionale tramite il Presidente del Comitato o della Sezione di appartenenza e per conoscenza al Presidente del Consiglio regionale.

2. Le dimissioni sono operanti dalla data della loro presentazione.

Art. 8: REINTEGRAZIONE PARZIALE DELL'ORGANO DI CONTROLLO

1. A seguito di dimissioni, decadenza o cessazione dall' Ufficio per altra causa di uno dei componenti l'Organo di Controllo, si provvede a sostituirlo nei modi seguiti per la nomina   salvaguardando comunque l'iniziale rappresentanza per categorie.

2. Ai fini della sostituzione di cui al comma 1, il Presidente della Giunta Regionale provvede a comunicare immediatamente la sopravvenuta vacanza al Presidente del Consiglio, per i componenti elettivi, o al Commissario di Governo, per i componenti designati.

3. Il Consiglio Regionale provvede alla elezione del sostituto, con le maggioranze di cui all'art. 4, comma 4 nel termine di trenta giorni dalla data di comunicazione della vacanza.

4. Il componente subentrante resta in carica fino alla scadenza dell'Organo di Controllo.

Art. 9: SOSPENSIONE DEI COMPONENTI

1. La contestazione al componente dell' Organo di Controllo di cui all'art. 6, comma 3, comporta la sua automatica sospensione dalle funzioni durante il procedimento di contestazione.

2. È sospeso, con decreto del Presidente della Regione su conforme deliberazione della Giunta Regionale, il componente dell'Organo di controllo sottoposto a procedimento penale, nei casi previsti dalla legislazione statale per gli amministratori degli Enti Locali.

Art. 10: SCIOGLIMENTO E RICOSTITUZIONE DEL COMITATO E DELLE SEZIONI DI CONTROLLO

1. Il Comitato e le Sezioni sono sciolti con decreto motivato del Presidente della Giunta Regionale in caso di contestuali dimissioni della maggioranza dei componenti o per altra accertata causa che ne renda impossibile il funzionamento.

Titolo II: FUNZIONAMENTO DELL'ORGANO DI CONTROLLO

Art. 11: FUNZIONI DEL PRESIDENTE

1. I Presidenti del Comitato Regionale e delle Sezioni Provinciali di Controllo convocano il Collegio e ne regolano l'attività, predispongono l'ordine del giorno, ripartiscono tra i componenti i compiti e l'attribuzione per l'istruttoria degli atti sottoposti a controllo e determinano quali componenti supplenti abbiano diritto di voto ai sensi del successivo articolo 12.

2. I Presidenti curano l'esecuzione delle decisioni adottate dai Collegi, mantengono i rapporti con gli Organi della Regione e vigilano sul funzionamento degli uffici e sulla corretta esecuzione delle disposizioni da essi impartite.

3. In caso di assenza o di impedimento, le funzioni del Presidente sono esercitate dal Vice Presidente, o, in assenza di quest'ultimo, dal componente effettivo eletto dal Consiglio regionale più anziano di età; in caso di assenza o di impedimento di tutti i membri elettivi effettivi, dal componente elettivo supplente più anziano di età.

Art. 12: COMPONENTI SUPPLENTI

1. I componenti supplenti intervengono, con diritto di parola, anche con funzione di relatore, alle sedute dei Collegi cui sono assegnati ed esercitano il diritto di voto in caso di assenza o impedimento dei componenti effettivi appartenenti alla loro stessa categoria di eletti o designati.

Art. 13: ADUNANZE

1. Le adunanze del Comitato Regionale e delle Sezioni di Controllo non sono pubbliche.

2. Per la validità delle sedute è necessaria la presenza di almeno tre componenti, di cui almeno due eletti dal Consiglio regionale.

3. Le decisioni sono rese a voto palese e a maggioranza assoluta dei presenti con diritto di voto.

4. In caso di parità prevale il voto del Presidente.

Art. 14: CALENDARIO DELLE ADUNANZE

1. Il Comitato e le Sezioni di Controllo stabiliscono mensilmente il calendario delle proprie sedute, che devono aver luogo almeno due volte la settimana, nei giorni e nelle ore prefissati durante l'orario degli Uffici regionali, secondo un calendario mensile che viene pubblicato nel Bollettino Ufficiale della Regione.

2. Il Comitato e le Sezioni possono essere convocate anche nei giorni diversi da quelli prestabiliti, ogni qualvolta il Presidente ne ravvisi la necessità, mediante avviso telegrafico o fonografico spedito ai componenti almeno ventiquattro ore prima dell'adunanza.

3. L'ordine del giorno degli argomenti e le pratiche da trattare nelle adunanze previste in calendario vengono depositati in Segreteria, a disposizione dei componenti l'Organo, almeno   ventiquattro ore prima dell'adunanza.

4. Per le convocazioni di cui al comma 2, gli argomenti da trattare devono essere resi noti ai componenti con lo stesso mezzo usato per la convocazione; gli atti relativi sono resi disponibili in Segreteria dal momento stesso della convocazione.

Art. 15: STRUTTURE FUNZIONALI DEL COMITATO E DELLE SEZIONI DI CONTROLLO

1. Le strutture di supporto del Comitato e delle Sezioni di Controllo sono costituite dai rispettivi Settori di Segreteria istituiti con legge regionale 29 aprile 1985, n. 14. Al Responsabile del Settore spettano le responsabilità relative all'organizzazione ed al funzionamento dell'Ufficio di  Segreteria, nonché all'esecuzione delle disposizioni impartite dal Collegio o dal Presidente.

2. Le funzioni di Segretario del Collegio sono svolte dal Responsabile del Settore di Segreteria; in caso di assenza o di impedimento del Responsabile del Settore, le funzioni di Segretario del Collegio sono assolte dal Vice Segretario, scelto tra i dipendenti regionali in servizio presso la struttura, inquadrati almeno nell'ottava qualifica funzionale. Il Vice Segretario è designato dal Presidente della Giunta Regionale con lo stesso decreto di cui all'art. 5, comma 1.

3. I dipendenti regionali eletti negli Organi degli Enti di cui all'art. 3 non possono essere assegnati al Settore di Segreteria del Comitato o delle Sezioni competenti per il controllo degli atti degli Enti medesimi.

4. Su proposta del Presidente la Giunta Regionale dispone per le sedi, le attrezzature e gli arredi necessari per il funzionamento del Comitato Regionale e delle Sezioni provinciali di Controllo e la nomina, nell'area del controllo, di cui all art. 9 della legge regionale n. 14/85, sulla base degli anni di servizio e dei titoli.

Art. 16: VERBALE DELLE ADUNANZE

1. Il verbale delle adunanze, redatto a cura del Segretario deve indicare i nominativi dei partecipanti alla seduta, gli argomenti trattati con i rispettivi relatori e le decisioni adottate.

2. Ogni componente del Collegio ha facoltà di far inserire a verbale, nella stesura integrale dettata, le motivazioni del proprio voto e ogni altra dichiarazione che ritenga rilevante ai fini della decisione.

3. Il verbale è approvato dal Collegio nella stessa seduta ed è sottoscritto dal Presidente e dal Segretario.

4. I verbali delle adunanze restano depositati presso la Segreteria.

5. I Consiglieri regionali hanno diritto di ottenere, in esenzione di spesa, copia dei provvedimenti adottati, degli atti preparatori e del verbale della seduta.

Titolo III: L'ESERCIZIO DEL CONTROLLO

Art. 17: CONTROLLO DI LEGITTIMITÀ

1. Il controllo preventivo di legittimità si esercita esclusivamente sulle deliberazioni indicate all'art. 45 e con le modalità di cui all'art. 46 della legge 8 giugno 1990, n. 142.

2. Le deliberazioni da sottoporre a controllo a norma del comma 1 dell'art. 45 della predetta legge n. 142/1990 devono essere inviate alll'Organo di Controllo, a pena di decadenza, entro dieci giorni dalla loro adozione.

3. Le deliberazioni da sottoporre a controllo a richiesta dei Consiglieri ai sensi dei commi 2 e 4 dell'art. 45 della stessa legge n. 142/1990, devono essere inviate all'Organo di Controllo, a pena di decadenza, entro cinque giorni dal ricevimento della richiesta. Con avviso da pubblicare all'albo   pretorio, il Segretario dà notizia della conseguente intervenuta interruzione dei termini di esecutività delle deliberazioni contestate.

4. Qualora l'Organo di Controllo richieda chiarimenti o elementi integrativi di giudizio, come previsto all'art. 20, comma 1 -  lett. b), la risposta deve pervenire all'Organo stesso, a pena di decadenza dell'atto, entro sessanta giorni dalla data della richiesta.

5. L'Organo di Controllo può disporre l'annullamento parziale degli atti, limitatamente alla parte di essi che presenta vizi di legittimità che non coinvolgono la parte restante.

Art. 18: ATTI DEGLI ENTI DIVERSI DAI COMUNI E DALLE PROVINCE SOGGETTI A CONTROLLO

1. Ai fini del controllo sugli atti delle Comunità Montane, delle unioni dei Comuni e dei Consorzi tra enti locali a partecipazione comunale e provinciale si applicano le norme di cui al precedente art. 17, intendendosi sostituiti al Consiglio l'assemblea e alla Giunta il corrispondente organo esecutivo.

2. Il controllo sugli atti dei Consorzi di Sviluppo industriale, definiti enti pubblici economici dall'art. 36 comma 4 della legge 5 ottobre 1991, n. 317 è limitato al solo controllo dei bilanci preventivi e del conto consuntivo in attesa della normativa regionale di riordino.

Art. 19: RESPONSABILITÀ  DEI DIRIGENTI

1. Le disposizioni di cui all'art. 53 della legge 8 giugno 1990, n.142, sono estese a tutti gli enti indicati dall' art. 3, diversi da Comuni e Province, i cui atti sono soggetti al controllo del Comitato Regionale e delle Sezioni Provinciali.

2. Per gli enti predetti, il parere di legittimità deve essere richiesto al funzionario cui sono assegnate, dalla legge o dal regolamento, le funzioni di direttore o coordinatore dell'ente   medesimo.
