

30.Promozione e organizzazione di attività culturali e delle tradizioni locali, associazionismo

Bollettino
BOLLETTINO UFFICIALE DELLA REGIONE MOLISE N. 26 del 15 novembre 2008

Oggetto
Ricostruzione nazionale del secondo dopoguerra - Istituzione della "Giornata del ricordo" dei caduti molisani.

Abrogazioni


Modifiche


LEGGE REGIONALE 4 novembre 2008, n. 28. 

Istituzione della "Giornata del ricordo dei caduti molisani per la ricostruzione nazionale".

Art. 1

(Finalità)

1. Al fine di perpetuare la memoria dei caduti molisani per la ricostruzione nazionale del secondo dopoguerra la Regione istituisce la "Giornata del ricordo". 

2. La "Giornata del ricordo" vuol essere anche momento per approfondire le tematiche storiche e sociali inerenti al periodo della ricostruzione post-bellica nonché la problematica dei minamenti e della loro bonifica all'interno dei vari sistemi di protezione civile e nel più vasto contesto della pace tra i popoli. 

Art. 2

(Iniziative)

1. La Giunta regionale, in attuazione delle finalità di cui all'articolo 1, promuove negli istituti d'istruzione di ogni ordine e grado mostre, ricerche e dibattiti sulle tematiche indicate al comma 2 del medesimo articolo, secondo le indicazioni e i programmi annuali stabiliti dal Consiglio regionale. 

2. La Giunta regionale può avvalersi, per migliorare la conoscenza degli argomenti, della collaborazione di associazioni e organizzazioni non lucrative impegnate nello specifico settore.

Art. 3

(Assegnazione della medaglia ricordo)

1. Agli ex addetti ai lavori di bonifica dei campi minati che abbiano operato sul territorio molisano tra il 1° gennaio 1945 ed il 31 ottobre 1948 può essere assegnata una medaglia d'oro ricordo con relativo attestato di benemerenza. 

2. La medaglia può essere conferita alla memoria anche agli allievi deceduti o infortunatisi durante specifici corsi di addestramento. 

3. La medaglia deve avere le caratteristiche indicate nell'ALLEGATO N. 1 alla presente legge. 

4. La consegna è effettuata dal Presidente del Consiglio regionale nel mese di giugno di ogni anno nel corso di una seduta dell'Assemblea. 

5. Il conio della medaglia viene affidato all'Istituto Poligrafico e Zecca dello Stato tramite apposita convenzione. 

Art. 4

(Esclusioni)

1. La medaglia ricordo non viene assegnata ai soggetti incorsi in condanna penale. 

Art. 5

(Segnalazioni)

1. Le segnalazioni relative ai nominativi di cui ai commi 1 e 2 dell'articolo 3 devono pervenire alla Presidenza del Consiglio regionale entro il 31 dicembre di ogni anno. 

Art. 6

(Disposizioni finanziarie)

1. L'attuazione della presente legge non comporta per l'anno in corso oneri a carico del bilancio regionale. 

2. Per gli esercizi finanziari 2009 e successivi si provvede con le rispettive leggi approvative del bilancio. 

La presente legge sarà pubblicata nel Bollettino Ufficiale della Regione. È fatto obbligo a chiunque spetti di osservarla e farla osservare come legge della Regione Molise. 

SEGUE ALLEGATO 

Allegato n. 1


