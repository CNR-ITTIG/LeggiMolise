
37.Tutela della salute umana, animale e dell'ambiente, servizio sanitario, alimentazione

Bollettino
BOLLETTINO UFFICIALE DELLA REGIONE MOLISE N. 17 del 21 luglio 2008

Oggetto
Provvidenze a favore dei trapiantati degli altri soggetti affetti da patologie gravi nonchè dei soggetti affetti da patologie rare

Abrogazioni


Modifiche


LEGGE REGIONALE 18 luglio 2008, n. 23. 

Modifiche alla legge regionale 20 giugno 2007, n. 17, recante: "Interventi a favore di soggetti sottoposti a trapianto di organi o affetti da patologie rare". 

Art. 1

1. L'articolo 1 della legge regionale n. 17/2007, è sostituito dal seguente: 

"Art. 1

Finalità

1. La Regione tutela il diritto alla salute: 

 a) di soggetti affetti da patologie che necessitano di trapianto d'organo o di tessuti o affetti da patologie rare, se riconosciute tali dal Ministero della Salute e non trattabili nelle strutture sanitarie  della regione; 

 b) dei minori affetti da gravi patologie non trattabili nelle strutture sanitarie della regione Molise; 

 c) di soggetti che sono affetti da gravi patologie non trattabili in regione per cui è stato necessario il trattamento presso istituti al di fuori del territorio regionale, purché certificate dalle strutture ospitanti". 

Art. 2

1. Il comma 1 dell'articolo 2 della legge regionale n. 17/2007 è sostituito dal seguente: "1. Per le finalità di cui all'articolo 1, l'Azienda sanitaria regionale del Molise (A.S.Re.M.) rimborsa al cittadino in attesa di trapianto, o che ha già subìto trapianto, al cittadino affetto da patologia rara, se riconosciuta tale dal Ministero della Salute e non trattabile nelle strutture sanitarie della regione, nonché ai soggetti di cui alle lettere b) e c) del comma 1 dell'articolo 1 le spese di cui al comma 2 sostenute in conseguenza di ricoveri presso strutture sanitarie pubbliche in Italia o all'estero dovuti a: 

 a) esami preliminari ed esami per la tipizzazione tissutale;

 b) intervento di trapianto;

 c) tutti i controlli successivi nonché quelli derivanti dalle complicanze dell'intervento stesso, se non effettuabili in regione;

 d) trattamenti sanitari nel caso di patologie rare e nel caso di patologie gravi non trattabili in regione di cui sono affetti i minori e nel caso di gravi patologie, non trattabili in regione per cui è stato necessario il trattamento presso Istituti al di fuori del territorio regionale; 

 e) eventuale espianto da donatore.". 

Art. 3

1. Al comma 1 dell'articolo 3, della legge regionale n. 17/2007, in fine è aggiunto il seguente periodo: "La domanda deve essere presentata entro il termine perentorio di sei mesi dalla fine di ogni trattamento sanitario". 

Art. 4

1.  La presente legge entra in vigore il giorno successivo a quello della sua pubblicazione nel Bollettino Ufficiale della Regione Molise. La presente legge sarà pubblicata nel Bollettino Ufficiale della Regione. 

È fatto obbligo a chiunque spetti di osservarla e farla osservare come legge della Regione Molise.
