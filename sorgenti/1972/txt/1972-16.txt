
23.Ordinamento sportivo e promozione dello sport

Bollettino
Bollettino Ufficiale n. 02 del 15/01/73

Oggetto
Impianti e servizi sportivi - Contributi - Destinatari - Procedure

Abrogazioni
Abrogata intera legge dalla legge n. 39/1977 art. 15

Modifiche


Legge Regionale  5 Dicembre 1972, n. 7

Disciplina della concessione dei contributi ai Comuni per impianti e servizi sportivi.

Art. 1

La Regione Molise, in esecuzione del disposto statutario, concede ai Comuni molisani che ne facciano richiesta contributi sulla spesa necessaria per completare impianti sportivi di proprietà comunale.

Il contributo è concesso dalla Giunta regionale su proposta dell'Assessorato allo Sport, sentiti il CONI e l'Assessorato ai Lavori Pubblici.

Art. 2

I Comuni possono presentare la richiesta del contributo corredandola della deliberazione della Giunta comunale che, oltre a ribadire il titolo di proprietà, riassuma i motivi della richiesta stessa e riporti le voci di spesa con i relativi importi e con riferimento ai lavori effettivamente da eseguire col contributo richiesto, sempre che la richiesta non superi la somma di lire 1.500.000.

Art. 3

Entro quindici giorni dalla comunicazione da parte del Comune dell'avvenuta esecuzione dei lavori, la Giunta Regionale, su parere dell'Assessorato ai Lavori Pubblici, da esprimere entro dieci giorni dalla richiesta, eroga il contributo assegnato con mandato intestato al Sindaco pro-tempore del Comune richiedente.

Art. 4

All'onere relativo alla presente legge si fa fronte con la previsione di cui al capitolo 98 del bilancio della Regione per l'anno 1972 di lire 10.000.000.Per il futuro la previsione sarà stabilita nei successivi bilanci.

Art. 5

La presente legge è dichiarata urgente, ai sensi del secondo comma dello articolo 38 dello Statuto, ed entra in vigore il giorno successivo a quello della sua pubblicazione nel Bollettino   Ufficiale della Regione.

È fatto obbligo a chiunque spetti di osservarla e farla osservare come legge della Regione Molise.
