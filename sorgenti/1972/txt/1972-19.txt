
21.Ordinamento e organizzazione regionale e degli enti dipendenti e vigilati, organi della Regione, organizzazione degli uffici e politiche del personale, commissioni, comitati e consulte

Bollettino
Bollettino Ufficiale n. 07 del 20/05/1972

Oggetto
Regione - Servizio di Tesoreria - Istituzione

Abrogazioni


Modifiche
Modificato art. 2 dalla legge n. 28/2003 art. 5

Legge Regionale  31 Marzo 1972, n. 5

Istituzione del servizio di Tesoreria della Regione Molise.

Art. 1

È istituito il servizio di Tesoreria della Regione Molise.

Art. 2

Il servizio di tesoreria viene affidato dalla Giunta Regionale, con apposita convenzione ed a seguito di licitazione privata, ad un Istituto di credito di diritto pubblico, o ad una Banca di   interesse nazionale, o ad altra Azienda di credito, esercenti attività nel territorio della Regione.

Art. 3

La Giunta Regionale, sentita la competente Commissione Permanente, provvede ad approvare il contratto nel quale dovranno essere indicate le modalità e le condizioni di resa del servizio, gli interessi da corrispondere alla Regione sulle somme giacenti in Tesoreria, le norme ed i criteri secondo i quali dovrà essere esercitata la vigilanza della Regione sul servizio.

Art. 4

La Tesoreria Regionale è tenuta ad effettuare i pagamenti disposti dalla Regione, anche quando si verifichi insufficienza o mancanza di disponibilità nel fondo cassa regionale, con anticipazioni aventi carattere eccezionale e temporaneo, secondo le modalità e nei limiti da stabilirsi nella convenzione di cui ai precedenti articoli 2 e 3.

Art. 5

La presente Legge, a norma del secondo comma dell'articolo 127 della Costituzione e dell'articolo 38/2° comma dello Statuto, è dichiarata urgente ed entra in vigore il giorno successivo alla sua pubblicazione.

La stessa sarà pubblicata sul Bollettino Ufficiale della Regione.

È fatto obbligo a chiunque spetti, di osservarla e farla osservare come Legge della Regione Molise.
