
18.Lavoro, cooperazione, politiche dell'occupazione e previdenza complementare e integrativa

Bollettino
BOLLETTINO UFFICIALE DELLA REGIONE MOLISE  N.8 del 31 marzo 2001

Oggetto
Lavori socialmente utili - Normativa regionale

Abrogazioni


Modifiche


LEGGE REGIONALE 21 marzo 2001, n.6.

Normativa regionale in materia di lavori socialmente utili.

LEGGE REGIONALE 21 marzo 2001, n.6.

Normativa regionale in materia di lavori socialmente utili.

Il Consiglio Regionale ha approvato;

Il Commissario di Governo ha apposto il visto:

IL PRESIDENTE

della

GIUNTA REGIONALE

Promulga

la seguente legge:

TITOLO I

OCCUPAZIONE DEI SOGGETTI GIÀ IMPEGNATI NEI LAVORI SOCIALMENTE UTILI

Art.1

Interventi a sostegno del reinserimento professionale

1. La Regione Molise sostiene il reinserimento dei lavoratori impegnati nei lavori socialmente utili, favorendo l'adeguamento delle rispettive capacità professionali alle esigenze produttive delle aziende disponibili al reinserimento e operanti, in via prioritaria, nelle aree che presentano difficoltà socio-economiche, come individuate nella normativa comunitaria, ovvero nelle aree dei Patti Territoriali, Contratti d'Area ed in quelle ricadenti nell'ambito dei Programmi Integrati Territoriali.La Regione Molise, gli Enti sub-regionali e gli Enti locali possono applicare la riserva del 50% dei posti vacanti in organico, a favore dei lavoratori socialmente utili di cui al presente articolo, relativamente alle qualifiche di cui all'articolo 16 della legge n.56/1987, e successive modifiche ed integrazioni.

2. I benefici, previsti dalla presente legge, sono finalizzati al reimpiego dei lavoratori impegnati, alla data del 30 aprile 2001, in lavori socialmente utili ai sensi della normativa, di cui ai decreti legislativi n. 468/1997, art.1, comma 2, lett. a), b), c) e d) e n.81/2000 e della legge regionale 8 maggio 1995, n.24.

3. Nell'ambito delle finalità, di cui al comma 1, la Regione Molise concede contributi in conto formazione o riqualificazione, finalizzate all'assunzione dei lavoratori, di cui al comma 2, ad enti pubblici economici ed imprese, costituite anche in forma cooperativa.

4. I soggetti, di cui al comma 3, possono realizzare le iniziative di formazione o riqualificazione dei lavoratori socialmente utili, anche presso altre specifiche aziende di settore, con l'eventuale supporto di Italia Lavoro – S.p.A. e con il coinvolgimento di associazioni imprenditoriali, singole aziende, enti bilaterali e associazioni sindacali.

5. I contributi previsti dal comma 3, sono stabiliti per ogni soggetto assunto con contratto a tempo indeterminato, nella misura di lire:

a) 4 milioni, se il lavoratore ha un'età inferiore a 40 anni, elevabili a 6 qualora si tratti di una lavoratrice;

b) 6 milioni, se il lavoratore ha un'età superiore a 40 anni, elevabili a 8 qualora si tratti di una lavoratrice.

Art.2

Interventi a sostegno del reinserimento lavorativo

1. La Regione Molise concede ai lavoratori, di cui al comma 2 dell'art.1 che costituiscono un'impresa, anche in forma cooperativa, in quanto titolari o soci, un contributo aggiuntivo a quello previsto dalla normativa nazionale nella misura di lire 7 milioni.

2. I contributi previsti dal comma 5 dell'art.1 sono concessi una tantum, anche agli enti pubblici che procedono, entro 1 anno dall'entrata in vigore della presente legge, alle assunzioni, ai sensi dell'articolo 12, del decreto legislativo n. 468/1997.

3. La Regione Molise concede ai datori di lavoro privati e agli enti pubblici economici, che assumono a tempo pieno e indeterminato i lavoratori autorizzati ai sensi dell'art.7 del decreto legislativo n. 468/1997, che abbiano svolto 12 mesi di attività in LSU, alla data di pubblicazione della presente legge, un incentivo pari a lire 18 milioni per ogni lavoratore assunto, non cumulabile con gli incentivi previsti all'art.1, commi 4 e 5 della presente legge. Se l'assunzione è a tempo indeterminato e parziale, l'incentivo è concesso in misura proporzionale ridotta.

4. Ai lavoratori, di cui al precedente comma 3, che dimostrino di aver avviato forme di autoimpiego o di micro imprenditorialità è, a far data dall'entrata in vigore del decreto legislativo n.81/2000, concesso un incentivo pari a lire 18 milioni.

5. La Regione Molise concede contributi agli Enti locali che si occupano di lavoratori socialmente utili, individuando quale misura di stabilizzazione la stipula di contratti di collaborazione coordinata e continuativa, così come previsto nel decreto legislativo n.81/2000. Tale partecipazione economica sarà pari al contributo INPS, a carico dell'Ente utilizzatore (2/3 del 13% del 95% del compenso mensile) a condizione che tali contratti garantiscano un orario almeno pari a quello dell'attuale impiego. Tali aiuti sono cumulabili con tutti gli altri previsti dalla presente normativa.

Art.3

Progetti concertati tra le parti sociali

1. La Regione Molise concede contributi finalizzati alla realizzazione di progetti sperimentali di reimpiego dei lavoratori iscritti nelle liste di mobilità, o di quelli di cui all'art.1, comma 2 della presente legge.

2. I contributi di cui al comma precedente sono concessi prioritariamente per iniziative da realizzarsi nelle aree di cui al comma 1 dell'art.1 della presente legge, sulla base di progetti proposti dai seguenti soggetti:

a) associazioni imprenditoriali, sulla base di accordi con organizzazioni sindacali dei lavoratori e con Italia Lavoro – S.p.A.;

b) enti bilaterali composti da associazioni di datori di lavoro ed organizzazioni sindacali;

c) singole aziende.

3. I contributi che coprono una percentuale non superiore al 70% delle spese ritenute ammissibili, non possono superare il tetto massimo di lire 100 milioni e sono proporzionati al numero dei lavoratori coinvolti, al grado di innovazione e di sperimentalità del progetto ed alla prevista ricaduta occupazionale.

Art.4

Riscatto dei periodi di utilizzazione dei Lavoratori Socialmente Utili

1. La Regione Molise concede un contributo ai lavoratori di cui all'art.1, comma 2, pari al 30% dell'onere relativo al riscatto della contribuzione prevista dagli articoli 8, comma 19 e 12, comma 5, lettera a), del decreto legislativo n. 468/1997, legata ai periodi di effettivo utilizzo nei progetti ovvero al periodo mancante al raggiungimento dei requisiti per il pensionamento di anzianità o di vecchiaia.

Art.5

Consorzi di Comuni

1. La Regione Molise concede, ai sensi di cui al Regolamento previsto al successivo articolo 7, contributi ai Consorzi di Comuni che attivino forme di stabilizzazione dei lavoratori, di cui all'art.1, comma 2 della presente legge, nell'affidamento e gestione dei servizi ai sensi dell'art.10 del decreto legislativo n. 468/1997.

TITOLO II

GESTIONE DEGLI INTERVENTI

Art.6

Istituzione di uno sportello unico di intervento

1. Al fine di coordinare, supportare e monitorare la realizzazione degli obiettivi della presente legge è istituita apposita struttura operativa, presso l'assessorato al "Lavoro", con il coinvolgimento dei Servizi per l'Impiego, di Italia Lavoro – S.p.A. e di associazioni imprenditoriali, singole aziende, enti bilaterali ed associazioni sindacali.

Art.7

Regolamento

1. La Giunta Regionale, entro 30 giorni dalla data di approvazione della presente legge, emana apposito regolamento con il quale sono disciplinati i criteri e le modalità di presentazione delle domande e dei progetti per l'accesso ai finanziamenti, i criteri di priorità per la loro selezione, nonché le modalità di liquidazione ed erogazione dei contributi.

2. I contributi previsti nel Titolo I della presente legge sono cumulabili con quelli previsti dalla legislazione statale e regionale vigente, fino al limite massimo consentito dalla normativa comunitaria.

Art.8

Obblighi dei beneficiari e norme sanzionatorie

1. I contributi concessi dalla presente legge sono revocati e le somme, eventualmente erogate, recuperate, qualora i beneficiari non realizzino le iniziative previste dalla presente legge.

2. Il provvedimento di licenziamento intervenuto, senza giusta causa o giustificato motivo oggettivo, nei tre anni successivi alla costituzione del rapporto di lavoro a tempo indeterminato, comporta la revoca ed il recupero dei contributi concessi al datore di lavoro in relazione a tale rapporto.

Art.9

Norma transitoria

1. Per le finalità, di cui al comma 4 dell'articolo 12 del decreto legislativo n. 468/1997, ai soggetti, di cui al comma 1 del medesimo articolo 12, sono equiparati i lavoratori, che alla data del 30 aprile 2001, abbiano maturato, comunque, dodici mesi di anzianità in attività o progetti di lavori socialmente utili, anche in attuazione della Legge regionale n.24/1995.

2. In attuazione dell'articolo 78, comma sesto, della legge 23 dicembre 2000, n.388, la Regione Molise, gli Enti sub-regionali e gli Enti locali, limitatamente all'anno 2001, possono provvedere alla copertura dei posti vacanti in organico, relativamente alle qualifiche previste dall'articolo 16 della legge n.56/1987, e successive modifiche ed integrazioni, mediante assunzione dei lavoratori socialmente utili di cui al comma 1, fatte salve le disposizioni vigenti in materia di collocamento obbligatorio di cui alla legge n.68/1999.

Art.10

Norma finanziaria

1. Agli oneri derivanti dalla attuazione della presente legge si provvederà mediante l'istituzione di appositi capitoli di spesa con legge di approvazione del bilancio per l'esercizio finanziario 2001 o con successiva legge di variazione.

2. Relativamente agli esercizi finanziari 2002 e successivi si provvederà con le rispettive leggi di approvazione del bilancio.

Art.11

Entrata in vigore

1. Ai sensi dell'articolo 27 della Costituzione e dell'articolo 38 dello Statuto Regionale, la presente legge viene dichiarata urgente ed entra in vigore il giorno successivo a quello della sua pubblicazione sul Bollettino Ufficiale della Regione Molise.

2. È fatto obbligo, a chiunque spetti di osservarla e di farla osservare come legge della Regione Molise.

Data a Campobasso, addì 21 marzo 2001

Il Presidente

DI STASI
