
06.Consiglieri regionali e gruppi consiliari

Bollettino
Bollettino Ufficiale n. 09 del 21/04/95

Oggetto
Trattamento previdenziale dei Consiglieri regionali

Abrogazioni


Modifiche


Legge Regionale 21 Aprile 1995, n. 15

Regime degli assegni vitalizi dei Consiglieri Regionali - Modifiche ed integrazioni alla legge regionale 13 aprile 1988, n. 10.

Art. 1

1. A decorrere dal 1° maggio 1995 il Fondo di previdenza dei Consiglieri regionali di cui all'art. 1 della legge regionale 13 aprile 1988, n. 10, è soppresso. Tutte le attività, le passività e le funzioni del Fondo sono trasferite al bilancio regionale.

2. Entro il 1ø maggio 1995 l'Ufficio di Presidenza provvede con propri atti in ordine alla cessazione dell'attività ed alla definizione dello stato patrimoniale del Fondo di previdenza dei Consiglieri.

Art. 2

1. Nel testo della legge regionale 13 aprile 1988, n. 10, ogni riferimento al <<Fondo di previdenza dei Consiglieri>> deve intendersi alla <<Regione>>.

Art. 3

1. L'art. 1 della legge regionale 13 aprile 1988, n. 10, è così sostituito:

Articolo 1: ASSEGNO VITALIZIO

Ai Consiglieri regionali cessati dal mandato nonché agli altri aventi diritto compete un assegno vitalizio mensile, secondo le norme della presente legge.

Art. 4

1. L'art. 2 della legge regionale 13 aprile 1988, n. 10, è così sostituito:

Articolo 2: VERSAMENTO DEI CONTRIBUTI NEL BILANCIO

I contributi obbligatori di cui all'art. 3 sono versati in conto entrate nel bilancio della Regione, cui sono imputate le spese relative all'applicazione della presente legge.

Alla gestione degli assegni vitalizi provvede l'Ufficio di Presidenza.

Art. 5

1. All'art. 5 della legge regionale 13 aprile 1988, n. 10, sono aggiunti i seguenti commi:

L'erogazione dell'assegno mensile per inabilità resta sospesa se il Consigliere esercita un'attività lavorativa dipendente, professionale o autonoma.

L'assegno per inabilità è inoltre sospeso se il Consigliere percepisce a qualsiasi titolo emolumenti per incarichi pubblici o di nomina pubblica il cui ammontare sia pari o superiore alla misura dell'assegno stesso.

La corresponsione dell'assegno di inabilità è subordinata a verifiche quinquennali sul permanere delle condizioni che ne hanno determinato la concessione.

Art. 6

1. L'art. 14 della legge regionale 13 aprile 1988, n. 10, è così sostituito:

Articolo 14: ASSEGNI DI REVERSIBILITÀ

Il Consigliere, previo versamento di apposita quota contributiva aggiuntiva pari al 25 per cento del contributo obbligatorio di cui all'articolo 3, ha diritto di determinare, previa apposita comunicazione all'Ufficio di Presidenza, che, successivamente al proprio decesso, sia attribuita al coniuge ovvero ai figli una quota pari al 50 per cento dell'importo lordo dell'assegno vitalizio a lui spettante. Condizione necessaria perché si determini tale attribuzione è che il Consigliere, al momento del decesso, abbia conseguito i requisiti di contribuzione prescritti per la maturazione del diritto all'assegno vitalizio.

Nel caso in cui la quota dell'assegno sia attribuita ai figli, essa è suddivisa in parti uguali. I figli hanno diritto alla quota loro attribuita fino al compimento della maggiore età ovvero fino al compimento del 26° anno di età se studenti, salvo il caso di totale invalidità a proficuo lavoro nel quale la quota spettante dell'assegno è corrisposta per la durata della totale invalidità.

L'ottenimento del beneficio di cui al comma 1 è subordinato alla comunicazione all'Ufficio di Presidenza di volersene avvalere. Il Consigliere può in ogni momento modificare l'indicazione nominativa della persona beneficiaria.

Sia la comunicazione di cui al comma 3 sia l'inizio della contribuzione di cui al comma 1 devono aver luogo entro sessanta giorni dall'assunzione del mandato consiliare, pena la decadenza del beneficio. Tale causa di decadenza non opera in caso di matrimonio o di nascita di figli  successivamente all'inizio del mandato consiliare; in tal caso il termine per la comunicazione decorre rispettivamente dalla data del matrimonio ovvero dalla nascita dei figli e l'obbligo del pagamento della quota aggiuntiva retroagisce dalla data di assunzione della carica di Consigliere.

Qualora uno dei beneficiari dell'assegno di reversibilità entri a far parte del Consiglio regionale, il pagamento dell'assegno resta sospeso per tutta la durata dell'esercizio del mandato ed è ripristinato alla cessazione di questo. Il diritto all'assegno vitalizio di reversibilità si estingue con la morte della persona che ne ha beneficiato.

Art. 7

1. L'art. 15 della legge regionale 13 aprile 1988, n. 10, è così sostituito:

Articolo 15: ASSEGNO DI REVERSIBILITÀ IN CASO DI MORTE PER CAUSE DI SERVIZIO

Qualora il decesso del Consigliere avvenga per causa di servizio, l'attribuzione della quota di assegno di reversibilità compete ai beneficiari anche se il Consigliere deceduto non sia in possesso dei requisiti richiesti per il conseguimento dell'assegno vitalizio.

Art. 8

1. La rubrica dell'articolo 18 della legge regionale 13 aprile 1988, n. 10, è così sostituita:

<<DECORRENZA DELL'ASSEGNO DI REVERSIBILITÀ>>.

2. Il comma 1 dell'art. 18 della legge di cui al precedente comma è soppresso.

Art. 9

1. I contributi obbligatori stabiliti dall'art. 3 della legge regionale 13 aprile 1988, n. 10, sono versati in conto entrate nel bilancio della Regione, ai sensi dell'art.2 della predetta legge regionale n. 10, come sostituito dall'art. 4 della presente legge, con decorrenza dal 1 maggio 1995.

Art. 10

1. Le disposizioni della presente legge in tema di assegno vitalizio di reversibilità non trovano applicazione nei confronti dei titolari di assegno vitalizio di reversibilità nonché nei confronti dei Consiglieri il cui mandato sia già iniziato al momento dell'entrata in vigore della legge stessa.

2. Per i soggetti di cui al precedente comma continuano ad applicarsi le previgenti disposizioni in materia di assegno vitalizio di reversibilità contenute negli articoli 10, 11, 12, 13, 14, 15, 16, 17, 18 e 19 della legge regionale 13 aprile 1988, n. 10.

Art. 11

1. La presente legge sarà pubblicata nel Bollettino Ufficiale della Regione.

2. È fatto obbligo a chiunque spetti di osservarla e farla osservare come legge della Regione Molise.
