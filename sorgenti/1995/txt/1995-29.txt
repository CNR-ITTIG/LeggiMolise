
37.Tutela della salute umana, animale e dell'ambiente, servizio sanitario, alimentazione

Bollettino
Bollettino Ufficiale n. 01 del 16/01/95

Oggetto
Disciplina del servizio sanitario regionale

Abrogazioni
Abrogata intera legge dalla legge n. 11/1997 art. 27

Modifiche


Legge Regionale 13 Gennaio 1995, n. 2

Nuova disciplina del Servizio Sanitario nella Regione Molise - Decreti legislativi nn. 502/92 e 517/93.

Art. 1: OGGETTO E FINALITÀ DELLA LEGGE

1. In attuazione delle disposizioni di riordino del Servizio Sanitario Nazionale di cui al decreto legislativo 30 dicembre 1992, n. 502, recante <<Riordino della disciplina in materia sanitaria, a norma dell'articolo 1 della legge 23 ottobre 1992, n. 421>>, la presente legge:

a) delinea il profilo del Servizio Sanitario Regionale e definisce i ruoli dei livelli istituzionali impegnati nella realizzazione delle rispettive finalità;

b) disciplina l'ordinamento, il funzionamento e l'organizzazione delle Unità Sanitarie Locali che assicurano l'erogazione dei servizi sanitari;

c) stabilisce norme transitorie per la prima applicazione delle disposizioni della presente legge.

2. Le locuzioni di rinvio ed altre disposizioni legislative contenute nella presente legge vanno intese nel modo che segue:

a) rinvii ad articoli di legge od a commi di articoli di legge non altrimenti specificati sono da intendersi riferiti, rispettivamente, alla presente legge od allo stesso articolo della presente legge ove è contenuto il rinvio;

b) per << L. 833 >> intendesi la legge 23 dicembre 1978, n. 833;

c) per << L. 142 >> intendesi la legge 8 giugno 1990, n. 142;

d) per <<D.Lgs. 502>> intendesi il testo aggiornato del decreto legislativo 30 dicembre 1992, n. 502 recante << Riordino della disciplina in materia sanitaria, a norma dell'articolo 1 della legge 23 ottobre 1992, n. 421>>.

Titolo I: ASSETTO ISTITUZIONALE

Art. 2: IL SERVIZIO SANITARIO REGIONALE ED I SOGGETTI ISTITUZIONALI

1. Il Servizio Sanitario Regionale (SSR) è l'insieme organizzato e coordinato delle funzioni, delle risorse, delle strutture delle attività che concorrono a rispondere ai bisogni sanitari, promuovendo lo stato di benessere del singolo e della collettività, operando in maniera integrata ed uniforme sul territorio regionale.

2. L'attuazione del SSR spetta ai seguenti soggetti, secondo le competenze e con le modalità previste dalla presente legge:

a) la Regione svolge le funzioni di cui all'articolo 2 del D.Lgs. 502 e le altre funzioni ad essa attribuite da leggi dello Stato; assicura i livelli di assistenza fissati dal Piano Sanitario Regionale (PSR) tramite le Unità Sanitarie Locali;

b) i Comuni esplicano, nell'ambito della programmazione sanitaria le funzioni indicate al comma 14 dell'art. 3 del D.Lgs. 502;

c) le Province, partecipano in via consultiva alla programmazione sanitaria regionale e locale, di cui agli artt. 12 e 13;

d) le Unità Sanitarie Locali gestiscono i servizi sanitari ed altresì i servizi socio - assistenziali ove delegati dai Comuni ai sensi dell'art. 3, comma 3, del D.Lgs. 502;

e) la Giunta regionale ha la possibilità di avvalersi, per quanto riguarda la definizione e la realizzazione del Servizio Sanitario Regionale (SSR), di strutture Universitarie, di Enti di Ricerca, di Istituti di Ricovero e cura a carattere scientifico e di altri organismi sanitari pubblici e privati secondo modalità e competenze stabilite dal Piano Sanitario Regionale e da appositi protocolli d'intesa definiti dalla Giunta stessa.

3. L'attività di tutti gli organismi consultivi previsti in materia sanitaria a livello regionale non ha natura obbligatoria né vincolante, ad eccezione di quanto al riguardo espressamente stabilito dal D.Lgs. 502/92  da altre leggi nazionali.

ART. 3: LA REGIONE

1. La Regione svolge le funzioni di cui alla presente legge, mediante:

a) il Piano Sanitario Regionale;

b) le direttive, le linee guida a carattere tecnico operativo e gli schemi tipo per la redazione di particolari atti;

c) l'assegnazione delle risorse;

d) la verifica dei risultati derivanti dall'attività di controllo gestionale e di controllo di qualità delle prestazioni;

e) l'azione generale di controllo sugli atti;

f) i piani ed i programmi di cui ai commi 5 e 6 ed in particolare quelli per la formazione degli operatori, l'educazione sanitaria e la ricerca finalizzata;

g) gli Osservatori Regionali ed il Sistema Informativo di cui all'art. 20;

h) la determinazione dei criteri generali per la determinazione dei costi delle attività e le tariffe di cui agli articoli del titolo terzo;

i) la relazione sanitaria regionale;

l) le conferenze dei servizi.

2. L'attuazione della programmazione sanitaria regionale sul territorio si realizza attraverso l'azione programmata e coordinata delle Unità Sanitarie Locali.

3. In materia di programmazione ed organizzazione sanitaria, la Giunta regionale si avvale della consulenza del Consiglio sanitario regionale.

4. La Giunta regionale informa il Consiglio regionale sullo stato di salute della popolazione e sullo stato di attuazione dei piani regionali, tramite la relazione sanitaria regionale.

5. Nell'ambito della programmazione sanitaria regionale possono essere adottati specifici piani e programmi, finanziati con apposite risorse vincolate. Tali piani e programmi sono realizzati dalle Unità anitarie Locali nell'ambito dei loro piani attuativi aziendali; delle risorsenon utilizzate entro i termini di vigenza dei medesimi, si tiene conto nell'adozione dei successivi piani programmi.

6. Alla realizzazione delle iniziative svolte direttamente dalla Regione nell'ambito dei piani e dei programmi di cui al comma precedente e a supporto delle attività delle Unità Sanitarie Locali, provvede la Giunta regionale individuando il funzionario responsabile, le procedure, le risorse, le modalità attuative ed i termini; del mancato utilizzo delle risorse nei termini stabiliti si tiene conto nell'adozione delle successive iniziative da parte della Giunta regionale.

7. Le attività di cui al comma 1, lettera d), sono esercitate tramite l'attività ispettiva di cui alla legge regionale n. 14 dell'8 settembre 1986.

8. Le attività di cui al comma 1, lettera e), sono esercitate tramite le determinazioni la cui disciplina è rinviata a successiva legge regionale.

ART. 4: LA PROVINCIA

1. La Provincia, nell'ambito delle funzioni di cui all'art. 15, comma 1, lettera b), della legge 8 giugno 1990, n. 142, concorre alla formazione dei piani regionali, secondo la disciplina dell'art. 11, ed è sentita in occasione delle variazioni degli ambiti territoriali sovracomunali delle unità sanitarie locali.

2. La Provincia è sentita in sede di esame dei piani attuativi al fine del raccordo tra programmazione sanitaria e programmazione dell'assistenza sociale.

3. In materia di prevenzione e tutela ambientale la Provincia svolge le proprie funzioni secondo le modalità e nelle forme previste dalle leggi vigenti.

ART. 5: I COMUNI

1. I Comuni, nell'ambito territoriale di ciascuna Unità Sanitaria Locale, esercitano le attribuzioni di cui alla presente legge tramite la Conferenza dei sindaci, le cui modalità di esercizio sono stabilite dal regolamento di cui al comma 3.

2. A tal fine, entro trenta giorni dall'adozione del regolamento e con le modalità ivi previste, è convocata in prima seduta la Conferenza dei sindaci.

3. Il regolamento di cui al comma 1 è proposto dalla Giunta regionale. In esso, vengono disciplinate le modalità per l'individuazione del presidente e dell'esecutivo e per la convocazione ed il funzionamento della Conferenza. Il regolamento dovrà prevedere in ogni caso che la Conferenza proceda alle votazioni deliberando a maggioranza assoluta; per la determinazione della maggioranza, ogni sindaco rappresenta un numero di voti pari al numero dei consiglieri del proprio Consiglio. La composizione dell'esecutivo deve uniformarsi alle disposizioni di cui all'art. 3, comma 14, del D.Lgs. 502. In nessun caso tale regolamento può determinare oneri aggiuntivi a carico dell'Unità Sanitaria Locale.

4. La Conferenza provvede alla nomina della rappresentanza di cui all'articolo 3, comma 14, del D.Lgs. 502, denominata <<Esecutivo>>.

5. La Conferenza esercita le proprie funzioni generali di indirizzo e verifica tramite l'Esecutivo, assicurando l'effettiva partecipazione di tutti i Comuni del territorio di riferimento e l'integrato e coerente sviluppo, negli atti di propria competenza, degli indirizzi generali e dei contenuti specifici dei piani regionali.

6. La Unità Sanitaria Locale mette a disposizione, presso la propria sede, idoneo locale per lo svolgimento delle sedute della Conferenza e dell'Esecutivo.

7. La Unità Sanitaria Locale fornisce il supporto per le attività di segreteria ed assicura la tenuta delle relazioni e degli atti di cui al precedente comma e, su disposizione del Direttore generale, fornisce la documentazione richiesta dal presidente.

8. L'Esecutivo della Conferenza intrattiene rapporti con l'Unità Sanitaria Locale tramite il Direttore generale. Il Direttore generale è tenuto a partecipare alle sedute dell'esecutivo e della Conferenza, su invito del Presidente.

ART. 6: ISTITUZIONE DELLE UNITÀ SANITARIE LOCALI

1. Per ciascun ambito territoriale di cui all'allegato 1, è istituita una Unità Sanitaria Locale, che opera sul

 medesimo territorio tramite i distretti.

2. Ciascuna Unità Sanitaria Locale definisce la propria organizzazione e le modalità di funzionamento sulla base degli indirizzi di seguito indicati e tenuto conto delle direttive in materia approvate dal C. R. su proposta della Giunta:

a) la USL provvede alla gestione dei servizi sanitari e di quelli socio assistenziali di cui all'art. 2, comma 2, lettera d;

b) la USL si articola in distretti e nei presidi ospedalieri comprendenti uno o più ospedali non costituiti in azienda;

c) ai distretti e ai presidi ospedalieri è attribuita autonomia economica - finanziaria con contabilità separata all'interno del bilancio USL nonché autonomia gestionale per lo svolgimento delle proprie funzioni e per il conseguimento degli obiettivi indicati dalla USL.

3. Entro 60 giorni dalla data dell'entrata in vigore della presente legge la G. R., sentito il direttore generale della USL, la conferenza dei sindaci, la Provincia, il Consiglio sanitario regionale propone al Consiglio regionale, che l'approva, la definizione degli ambiti territoriali dei distretti individuati nei comuni sede di ex USL e poliambulatori e in quelli a maggiore densità abitativa in coerenza con il piano sanitario regionale.

ART. 7: IL DISTRETTO

1. Il distretto socio - sanitario di base, articolazione organizzativo - funzionale della Unità Sanitaria Locale, è finalizzato all'erogazione dei servizi di primo livello e di pronto intervento, nonché a realizzare un'adeguata integrazione tra i diversi servizi sanitari erogati e tra questi e i servizi socio - assistenziali, per dare una risposta coordinata e continuativa ai bisogni sanitari e socio-assistenziali della popolazione.

2. A ciascun distretto è preposto un responsabile le cui competenze e nomina sono disciplinate dai provvedimenti di cui all'art. 6, comma 2.

3. Al fine di garantire il corretto funzionamento dei distretti, ciascuna Unità Sanitaria Locale assicura il personale occorrente in relazione ai vari ruoli, profili professionali e posizioni funzionali anche attraverso

 l'attivazione della mobilità.

4. L'eventuale modifica della composizione territoriale dei distretti è proposta dal Direttore generale della U.S.L. di cui all'art. 16, comma 5, sentita la Conferenza dei sindaci e la Provincia, competente per territorio, alla Giunta regionale la quale l'approva sentita la competente Commissione consiliare.

ART. 8: LE AZIENDE OSPEDALIERE

1. La Giunta regionale istituisce in azienda il presidio ospedaliero<<A. Cardarelli>>di Campobasso, destinato a centro di riferimento della rete dei servizi di emergenza.

La Giunta Regionale, sentita la competente Commissione consiliare determina l'organizzazione e le modalità di finanziamento dell'Azienda ospedaliera.

2. Gli altri ospedali presenti entro la stessa Unità Sanitaria Locale sono accorpati funzionalmente in un unico presidio ospedaliero con autonomia economico - funzionale e con contabilità separata all'interno del bilancio delle Unità Sanitarie Locali, nonché con autonomia gestionale per lo svolgimento delle proprie funzioni e per il conseguimento degli obiettivi indicati dalle rispettive U.S.L. e dal P.R.S.

3. Nel P.R.S., inoltre, saranno individuate le modalità ed i criteri di integrazione tra le funzioni, le attività e le prestazioni dell'Azienda Ospedaliera<<A. Cardarelli>>e quelle della U.S.L..ù

ART. 9: ALTRI SOGGETTI

1. La Unità Sanitaria Locale può avvalersi di istituzioni sanitarie private attraverso i rapporti di cui all'articolo 8, comma 5, del D.Lgs. 502.

2. Al perfezionamento del rapporto provvede la Unità Sanitaria Locale sulla base delle tariffe, determinate dalla Giunta regionale, secondo i criteri di cui all'articolo 8, comma 6, del D.Lgs. 502.

ART. 10: IL VOLONTARIATO

1. È riconosciuta la funzione delle associazioni di volontariato liberamente costituite aventi la finalità di concorrere al conseguimento dei fini istituzionali del Servizio Sanitario Regionale (SSR). Tra le associazioni di volontariato sono ricomprese anche le istituzioni a carattere associativo, le cui attività si fondano, a norma di statuto, su prestazioni volontarie e personali dei soci.

2. I rapporti fra le Unità Sanitarie Locali e le associazioni del volontariato ai fini del loro concorso alle attività sanitarie pubbliche sono regolate da apposite convenzioni secondo la disciplina delle norme statali e regionali vigenti in materia.

ART. 11: LA PARTECIPAZIONE DEI CITTADINI E I DIRITTI DELL'UTENZA

1. La tutela dei diritti dei cittadini nella fruizione dei servizi sanitari è garantita nelle forme previste dalla

 legge.

2. Le organizzazioni del volontariato e le associazioni di promozione e tutela dei diritti dei cittadini vengono consultate dalla Giunta regionale nella impostazione del piano sanitario regionale e nella definizione del criteri di verifica dei risultati conseguiti.

3. La Regione garantisce la tutela dei diritti dei cittadini nella fruizione dei servizi sanitari e socio - assistenziali anche fissando attraverso apposito provvedimento legislativo, le modalità per consentire la presenza degli organismi, di cui al comma 2, nelle strutture delle aziende.

4. Le Unità Sanitarie Locali favoriscono l'azione degli organismi di cui al precedente comma. Per l'espletamento dei loro compiti, è agevolato l'accesso di tali organismi ai presidi sanitari. L'utente è informato delle possibilità e messo in grado, mediante idonei strumenti di avvalersi della tutela di tali organismi anche per avanzare proposte sul funzionamento dei servizi.

5. A scadenze prestabilite, e comunque nell'imminenza della convocazione della Conferenza di cui al comma 4 dell' art. 14 del D.Lgs. 502, il Direttore generale della Unità Sanitaria Locale consulta gli organismi di cui al comma 2, acquisendo proposte di miglioramento dei servizi. Le proposte sono sottoposte alla Conferenza di cui al comma 4 dell'art. 14 del D.Lgs. 502.

6. Si applicano inoltre le disposizioni di cui ai commi 4, 5, 7 e 8 dell'art. 14 del D.Lgs. 502.

Titolo: II PROGRAMMAZIONE

ART. 12: LA PROGRAMMAZIONE SANITARIA REGIONALE

1. La programmazione sanitaria regionale si attua attraverso il Piano Sanitario Regionale (PSR), i suoi aggiornamenti e attraverso programmi specifici adottati dalla Regione. Il piano sanitario regionale è lo strumento di programmazione con il quale il Consiglio Regionale in adeguamento al Piano Sanitario Nazionale (PSN), definisce gli obiettivi e le linee di governo del Servizio Sanitario Regionale (SSR).

2. Il Piano Sanitario Regionale di cui al comma 1 ha durata triennale. Il medesimo è approvato, aggiornato e modificato, su proposta della Giunta regionale, dal Consiglio regionale con propria deliberazione, entro il 31 dicembre dell'anno antecedente al triennio al quale si riferisce la programmazione, ed è comunque, adeguato alla legislazione vigente.

3. Il piano Sanitario Regionale definisce per il triennio di riferimento:

a) le priorità di intervento ai fini del riequilibrio territoriale delle dotazioni di servizi sanitari, del miglioramento delle condizioni di fruizione da parte dei cittadini e dei livelli qualitativi e di efficienza delle prestazioni nonché per il superamento di condizioni critiche evidenziate anche dagli indicatori epidemiologici e clinici;

b) i livelli di assistenza, da assicurare in modo uniforme sul territorio regionale, definiti sulla base di indicatori epidemiologici, clinici e strutturali con la specificazione delle prestazioni da garantire a tutti i soggetti assistibili, tenuto conto delle prevedibili disponibilità;

c) le risorse finanziarie, necessarie ad assicurare per ciascun anno del triennio i livelli di assistenza;

d) i criteri di riparto delle risorse alle Unità Sanitarie Locali e le modalità di compensazione della mobilità sanitaria infraregionale;

e) gli standard generali di dotazione, sulla base dei profili organizzativi e funzionali delle Unità Sanitarie Locali;

f) gli indicatori di verifica della qualità delle prestazioni e dell'efficienza dei servizi delle Unità Sanitarie Locali;

g) gli ambiti, territoriali e di attività, entro i quali le istituzioni sanitarie private esercitano funzioni integrative di quelle delle Unità Sanitarie Locali;

h) i progetti obiettivo da realizzare tramite l'integrazione operativa e il coordinamento funzionale dei servizi socio assistenziali di competenza dei Comuni e delle Province;

i) le azioni programmate di rilievo regionale.

4. Il Piano Sanitario Regionale (PSR) provvede inoltre ad aggiornare le linee della organizzazione dei servizi.

5. I contenuti di cui al comma 3, lettere c) e d), sono di norma aggiornati annualmente. All'aggiornamento dei contenuti di cui al comma 3, lettere a), b), e), f), g), h) e i), e di quelli indicati al comma 4, si provvede, di norma, con cadenza triennale.

6. Il Piano Sanitario Regionale ed i suoi aggiornamenti sono pubblicati sul Bollettino Ufficiale della Regione Molise.

7. Agli adempimenti finalizzati all'attuazione del Piano Sanitario Regionale provvede la Giunta Regionale.

ART. 13: LA PROGRAMMAZIONE SANITARIA LOCALE

1. La programmazione sanitaria locale viene definita e attuata attraverso i seguenti strumenti: la relazione sanitaria, la relazione programmatica, il bilancio di previsione annuale e triennale, il consuntivo annuale, il progetto di piano attuativo, il piano attuativo, gli indirizzi e gli obiettivi della Conferenza dei sindaci, le relazioni della Conferenza dei sindaci.

2. La relazione sanitaria, di carattere consuntivo a base annuale, contiene le informazioni e le valutazioni relative al quadro epidemiologico, alle attività ed all'utilizzo delle risorse umane e materiali della Unità Sanitaria Locale. È predisposta dal Direttore generale.

3. La relazione programmatica, di carattere previsionale a base annuale, riguarda l'impostazione delle attività della Unità Sanitaria Locale ed è predisposta dal Direttore generale.

4. Il bilancio di previsione annuale, il bilancio di previsione triennale, il consuntivo annuale sono predisposti dal Direttore generale, sono corredati dalle relative relazioni di accompagnamento e sono coerenti con il piano attuativo.

5. Il piano attuativo locale ed il progetto di piano attuativo, di carattere previsionale a base annuale, sono predisposti dal Direttore generale. Il piano attuativo è lo strumento fondamentale con cui la Unità Sanitaria Locale definisce, secondo le disposizioni della presente legge e nell'ambito della programmazione regionale, la pianificazione delle attività aziendali, il programma di utilizzo delle risorse ordinarie di gestione ed il piano degli investimenti.

6. La Conferenza dei Sindaci, ai sensi del comma 14, art. 3, del D.Lgs. 502, partecipa in via consultiva alla formazione dei piani attuativi, attraverso una relazione in cui trasmette le proprie valutazioni e proposte al Direttore generale ed alla Giunta regionale.

7. La Giunta regionale esamina i progetti dei piani attuativi delle Unità Sanitarie Locali e predispone eventuali ulteriori indirizzi attuativi; tiene conto delle indicazioni emergenti dall'esame della programmazione sanitaria locale nella predisposizione della programmazione sanitaria regionale; acquisiti i piani attuativi li approva con eventuali prescrizioni di adeguamento.

Titolo III: LE RISORSE FINANZIARIE

ART. 14: LA PROGRAMMAZIONE SANITARIA REGIONALE E LA DETERMINAZIONE DEL FABBISOGNO

1. La determinazione programmatica del fabbisogno di risorse, sia in conto corrente che in conto capitale, per il Servizio Sanitario Regionale (SSR) avviene in sede di Piano Sanitario Regionale (PSR) per gli anni relativi al periodo di riferimento. Tale fabbisogno è definito in funzione dei livelli assistenziali che si intende raggiungere in ambito sanitario, così come indicato dal Piano Sanitario Regionale, ed in funzione delle disponibilità finanziarie della Regione.

2. La determinazione del fabbisogno di risorse per le singole U.S.L. ed i criteri di allocazione delle risorse stesse sono definiti nell'ambito del Piano Sanitario Regionale in relazione agli obiettivi della programmazione sanitaria regionale ed alle risorse disponibili, tenendo comunque conto del bacino d'utenza da servire e delle prestazioni da erogare, oltre che della mobilità interregionale ed infraregionale. Il fabbisogno di risorse viene rideterminato ogni anno secondo le modalità di cui al comma 3.

3. Ogni anno, entro il 30 maggio, la Giunta regionale provvede a:

a) determinare il fabbisogno delle Unità Sanitarie Locali per l'esercizio successivo in base all'andamento

 verificatosi nel precedente esercizio, alle previsioni relative a quello in corso, alle previsioni contenute nei bilanci approvati, ai controlli sui risultati rilevabili dai sistemi di controllo di gestione;

b) stimare le risorse che si renderanno disponibili per l'esercizio successivo derivanti dalla quota spettante alla Regione del Fondo Sanitario Nazionale di cui all'articolo 12, comma 3, del D.Lgs. 502, tenendo conto degli accertamenti relativamente alle quote di cui all'articolo 11 del D.Lgs. 502, dei saldi delle compensazioni interregionali, delle quote di partecipazione alla spesa a carico direttamente dei cittadini, dell'autofinanziamento delle Unità Sanitarie Locali e della evoluzione prevista;

c) individuare le possibili manovre capaci di assicurare l'equilibrio tra fabbisogno e risorse disponibili;

d) valutare gli eventuali apporti aggiuntivi a carico del bilancio regionale.

4. Entro la data di cui al precedente comma la Giunta regionale predispone le direttive per la formazione dei bilanci annuali delle Unità Sanitarie Locali a cui le stesse sono obbligate ad uniformarsi, oltre al progetto di allocazione delle risorse. L'assegnazione delle risorse per l'esercizio successivo è comunque disposta entro il 31 agosto di ogni anno.

ART. 15: IL FINANZIAMENTO DELLE UNITÀ SANITARIE LOCALI, I CRITERI E LE PROCEDURE PER IL SISTEMA DI ALLOCAZIONE DELLE RISORSE

1. Il finanziamento delle Unità Sanitarie Locali, i criteri e le procedure per il sistema di allocazione delle risorse verranno definite riguardo a tempi e modalità da apposito programma regionale approvato dal Consiglio regionale su proposta della Giunta regionale.

ART. 16: IL SISTEMA DEI CONTROLLI

1. Le procedure di vigilanza e controllo sulle attività e sugli atti delle Unità Sanitarie Locali saranno stabilite da apposito provvedimento di legge regionale.

Titolo IV: LA UNITÀ SANITARIA LOCALE: ORDINAMENTO E ORGANIZZAZIONE

ART. 17: L'ORDINAMENTO DELLA UNITÀ SANITARIA LOCALE

1. Sono organi della Unità Sanitaria Locale il Collegio dei revisori ed il Direttore generale.

2. Tutti i poteri di gestione nonché la rappresentanza della USL sono riservati al Direttore generale, ai sensi dell'art. 3, comma 6, del D.Lgs. 502. Al Direttore generale sono attribuite le competenze indicate all'art. 3, comma 6, del D.Lgs. 502. In particolare il Direttore generale assicura la predisposizione degli atti relativi alla programmazione sanitaria locale di cui all'art. 12 e adotta il regolamento generale approvato dalla Giunta regionale che definisce le modalità di funzionamento della Unità Sanitaria Locale.

3. Il Direttore generale è coadiuvato dal Direttore sanitario, dal Direttore amministrativo, dal Consiglio dei sanitari e dal Coordinatore dei servizi sociali, ai sensi dell'art. 3, commi 3 e 4, del D.Lgs. 502/1992. Il direttore generale esercita le proprie funzioni direttamente o attraverso delega, nell'ambito del regolamento generale, al Direttore amministrativo, al Direttore sanitario e al Coordinatore dei servizi sociali. Sono riservati al Direttore generale gli atti previsti dai commi 1 e 6 dell'art. 3 del D.Lgs 502 nonché la nomina, il rinnovo dei responsabili delle strutture organizzative della Unità Sanitaria Locale, l'incarico del Coordinatore dei Servizi Sociali.

4. Il Direttore generale assicura che gli atti dell'Azienda siano sottoposti al parere del Direttore amministrativo e del Direttore sanitario, obbligatoriamente ai sensi dell'art. 3, comma 7, del D.Lgs. 502, nonché al parere del Consiglio dei sanitari, obbligatoriamente nei casi previsti dall'art. 3, comma 12, del D.Lgs. 502. Il regolamento generale della Unità Sanitaria Locale stabilisce i casi nei quali sia richiesto il

 parere obbligatorio del Coordinatore dei Servizi Sociali.

5. Il Direttore generale è nominato con delibera della Giunta regionale, conformemente ai modi e ai tempi indicati dalla legge 17 ottobre 1994, n. 590.

6. Il rapporto di lavoro è definito e disciplinato secondo quanto disposto ai commi 6 e 8 dell'art. 3 del D.Lgs. 502.

L'efficacia della nomina è subordinata alla stipula dell'apposito contratto tra il Presidente della Giunta regionale ed il Direttore generale.

7. Costituiscono causa di non procedibilità alla nomina e di decadenza del Direttore generale i motivi, le incompatibilità e gli impedimenti di cui ai commi 6, 9 e 11 dell'art. 3 del D.Lgs. 502 nonché la mancata stipula del contratto di cui al comma 6, il mancato rispetto degli adempimenti di cui all'art. 12, relativi ai piani attuativi ed ai bilanci di esercizio, e, in prima applicazione, per la mancata adozione del regolamento generale nei termini stabiliti dalla Giunta regionale. L'accertamento di tali cause è effettuato dalla Giunta regionale.

8. Il Direttore amministrativo ed il Direttore sanitario sono nominati con provvedimento motivato dal Direttore generale. Ad essi si applica quanto disposto d i commi 6, 7, 8, 9 e 11 dell'art. 3 del D.Lgs. 502 in ordine a rapporto di lavoro, a cessazione, sospensione, decadenza dell'incarico, a requisiti anagrafico - professionali, a funzioni svolte, a contribuzioni, a incompatibilità e impedimenti per la nomina.

9. La composizione e le competenze del Collegio dei revisori sono determinati secondo le disposizioni dell'art. 3, comma 13, dl D.Lgs. 502.

10. Il Collegio dei revisori è nominato e convocato dal Direttore generale entro dieci giorni dall'acquisizione delle designazioni da parte delle amministrazioni competenti. Il funzionamento del Collegio è regolato da apposito statuto proposto dal collegio stesso e adottato dal Direttore generale. Si applicano inoltre per le designazioni ed il funzionamento del Collegio dei revisori le disposizioni dell'art. 3, comma 13, del D.Lgs. 502.

11. Il Consiglio dei sanitari della Unità Sanitaria Locale, di cui all'art. 3, comma 12, del D.Lgs. 502, è l'organismo elettivo della Unità Sanitaria Locale con funzione di consulenza tecnico - sanitaria. La composizione, le modalità di elezione, il funzionamento e composizione, le modalità di elezione, il funzionamento e le materie di competenza del Consiglio dei sanitari sono disciplinate da apposito procedimento della Giunta regionale nel rispetto delle disposizioni contenute all'art. 3, comma 12, del D.Lgs. 502.
