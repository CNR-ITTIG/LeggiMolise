
21.Ordinamento e organizzazione regionale e degli enti dipendenti e vigilati, organi della Regione, organizzazione degli uffici e politiche del personale, commissioni, comitati e consulte

Bollettino
Bollettino Ufficiale n. 08 del 15/04/95

Oggetto
Riconoscimento al personale cessato dal servizio

Abrogazioni


Modifiche


Legge Regionale 12 Aprile 1995, n. 13

Concessione di una medaglia ricordo al personale cessato dal servizio.

Art. 1

1. La Regione Molise, sulla base delle disposizioni previste dalla presente legge concede una medaglia ricordo a titolo di riconoscimento per la collaborazione prestata ai dipendenti cessati dal servizio a partire dal 1 gennaio 1995.

Art. 2

1. Ai dipendenti che cessano dal servizio per collocamento a riposo per raggiunti limiti di età, o per raggiunti limiti di servizio, ovvero per motivi di salute, o deceduti in servizio, anche alla memoria, è attribuita una medaglia d'oro dal peso di grammi venti.

2. Ai dipendenti che cessano dal servizio per titolo diverso rispetto a quelli indicati nel primo comma e che abbiano maturato con la Regione una anzianità di servizio utile non inferiore ad anni venti è attribuita una medaglia d'oro del peso di grammi dieci.

3. La medaglia viene coniata appositamente e recherà sul davanti lo stemma della Regione e sul retro il nome ed il cognome del dipendente con l'indicazione dell'anno della cessazione dal servizio.

4. Il conio delle medaglie viene affidato all'Istituto Poligrafico Zecca dello Stato con apposita convenzione.

5. Ai dipendenti del Consiglio Regionale, la medaglia ricordo viene consegnata dal Presidente del Consiglio, in concomitanza con una riunione del Consiglio stesso.

6 Ai dipendenti della Giunta Regionale, la medaglia ricordo viene consegnata dal Presidente della Giunta in concomitanza con una riunione della Giunta stessa.

Art. 3

1. La medaglia ricordo non viene attribuita al dipendente che sia incorso, nell'arco dell'attività   regionale, nelle sanzioni previste dalla legge regionale n.11 del 31 agosto 1974 e successive modificazioni ed integrazioni.

Art. 4

1. Gli oneri finanziari derivanti dall'attuazione della presente legge fanno carico sul Bilancio regionale anno 1992, rispettivamente, al Capitolo n. 300 per i dipendenti dei Consiglio regionale e al Capitolo n. 1800 per i dipendenti della Giunta regionale.

 2. Agli oneri per gli esercizi successivi si provvederà con stanziamenti iscritti nei capitoli determinati dalla legge di bilancio di previsione.

Art. 5

1. La presente legge regionale sarà pubblicata nel Bollettino Ufficiale della Regione. È fatto obbligo a chiunque spetti di osservarla e di farla osservare come legge della Regione Molise.
